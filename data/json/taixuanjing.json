{"alldata": [{"section": 0, "header": "玄首都序", "data": [{"ID": 0, "text": "驯乎！玄，浑行无穷正象天。阴阳㘩参，以一阳乘一统，万物资形。方州部家，三位踈成，曰陈其九九，以为数生。赞上群纲，乃综乎名，八十一首，岁事咸贞。"}]}, {"section": 1, "header": "玄测都序", "data": [{"ID": 1, "text": "盛哉日乎，丙明离章，五色淳光。夜则测阴，昼则测阳，昼夜之测，或否或臧。阳推五福以类升，阴幽六极以类降，升降相关，大贞乃通。经则有南有北，纬则有西有东。巡乘六甲，与斗相逢，历以记岁，而百谷时雍。"}]}, {"section": 2, "header": "中", "data": [{"ID": 2, "text": "𝌆中。阳气潜萌于黄宫，信无不在乎中。"}, {"ID": 3, "text": "初一，昆仑旁薄，幽。测曰，“昆仑旁薄”、思诸贞也。"}, {"ID": 4, "text": "次二，神战于玄，其陈阴阳。测曰，“神战于玄”、善恶并也。"}, {"ID": 5, "text": "次三，龙出于中，首尾信，可以为庸。测曰，“龙出于中”、见其造也。"}, {"ID": 6, "text": "次四，庳虚无因，大受性命，否。测曰，“庳虚”无“否”、不能大受也。"}, {"ID": 7, "text": "次五，日正于天，利以其辰作主。测曰，“日正于天”、贵当位也。"}, {"ID": 8, "text": "次六，月阙其博，不如开明于西。测曰，“月阙其博”、明始退也。"}, {"ID": 9, "text": "次七，酋酋，大魁颐，水包贞。测曰，“酋酋”之“包”、任臣则也。"}, {"ID": 10, "text": "次八，黄不黄，覆秋常。测曰，“黄不黄”、失中德也。"}, {"ID": 11, "text": "上九，巅灵，气形反。测曰，“巅灵”之“反”、时不克也。"}]}, {"section": 3, "header": "周", "data": [{"ID": 12, "text": "𝌇周。阳气周神而反乎始，物继其汇。"}, {"ID": 13, "text": "初一，还于天心，何德之僭，否。测曰，“还心”之“否”、中不恕也。"}, {"ID": 14, "text": "次二，植中枢，周无隅。测曰，“植中枢”、立督虑也。"}, {"ID": 15, "text": "次三，出我入我，吉凶之魁。测曰，“出我入我”、不可不惧也。"}, {"ID": 16, "text": "次四，带其钩鞶，锤以玉钚。测曰，“带其钩鞶”、自约束也。"}, {"ID": 17, "text": "次五，土中其庐，设于金舆，厥戒渝。测曰，“庐”“金”“戒渝”、小人不克也。"}, {"ID": 18, "text": "次六，信周其诚，上通于天。测曰，“信周其诚”、上通也。"}, {"ID": 19, "text": "次七，丰淫，见其朋，还于蒙，不克从。测曰，“丰淫”“见朋”、不能从也。"}, {"ID": 20, "text": "次八，还遇躬外，其祸不大。测曰，“还遇躬外”、祸不中也。"}, {"ID": 21, "text": "上九，还于丧，或弃之行。测曰，“还于丧”、其道穷也。"}]}, {"section": 4, "header": "礥", "data": [{"ID": 22, "text": "𝌈礥。阳气微动，动而礥礥，物生之难也。"}, {"ID": 23, "text": "初一，黄纯于潜，不见其畛，藏郁于泉。测曰，“黄纯于潜”、化在啧也。"}, {"ID": 24, "text": "次二，黄不纯，屈于根。测曰，“黄不纯”、失中适也。"}, {"ID": 25, "text": "次三，赤子扶扶，元贞有终。测曰，“赤子扶扶”、父母瞻也。"}, {"ID": 26, "text": "次四，拔我不德，以力不克。测曰，“拔我德”、力不堪也。"}, {"ID": 27, "text": "次五，拔车山渊，宜于大人。测曰，“拔车山渊”、大位力也。"}, {"ID": 28, "text": "次六，将其车，入于丘虚。测曰，“将车”“入虚”、道不得也。"}, {"ID": 29, "text": "次七，出险登丘，或牵之牛。测曰，“出险登丘”、莫之伐也。"}, {"ID": 30, "text": "次八，车不拔，髀轴折。测曰，“车不拔”、躬自贼也。"}, {"ID": 31, "text": "上九，崇崇高山，下有川波其，人有辑航，可与过其。测曰，“高山”大“川”、不辑航不克也。"}]}, {"section": 5, "header": "闲", "data": [{"ID": 32, "text": "𝌉闲。阳气闲于阴，礥然物咸见闲。"}, {"ID": 33, "text": "初一，蛇伏于泥，无雄有雌，终莫受施。测曰，“蛇伏于泥”、君不君也。"}, {"ID": 34, "text": "次二，闲其藏，固珍宝。测曰，“闲其藏”、中心渊也。"}, {"ID": 35, "text": "次三，关无键，舍金管。测曰，“关无键”、盗入门也。"}, {"ID": 36, "text": "次四，拔我輗軏，小得利小征。测曰，“拔我輗軏”、贵以信也。"}, {"ID": 37, "text": "次五，礥而闲而，拔我奸而，非石如石，厉。测曰，“礥”“闲”“如石”、其敌坚也。"}, {"ID": 38, "text": "次六，闲黄垁，席金笫。测曰，“闲黄垁”、以德固也。"}, {"ID": 39, "text": "次七，跙跙，闲于蘧除，或寝之庐。测曰，“跙跙”之“闲”、恶在舍也。"}, {"ID": 40, "text": "次八，赤臭播关，大君不闲，克国乘家。测曰，“赤臭播关”、恐入室也。"}, {"ID": 41, "text": "上九，闲门以终，虚。测曰，“闲门”以“虚”、终不可实也。"}]}, {"section": 6, "header": "少", "data": [{"ID": 42, "text": "𝌊少。阳气澹然施于渊，物溓然能自韱。"}, {"ID": 43, "text": "初一，冥自少，眇于谦。测曰，“冥自少”、不见谦也。"}, {"ID": 44, "text": "次二，自少不至，怀其䘏。测曰，“自少不至”、谦不成也。"}, {"ID": 45, "text": "次三，动韱其，得人主之式。测曰，“韱其”“得人”、谦贞也。"}, {"ID": 46, "text": "次四，贫贫，或妄之振。测曰，“贫贫”“妄振”、不能守正也。"}, {"ID": 47, "text": "次五，地自冲，下于川。测曰，“地自冲”、人之所圣也。"}, {"ID": 48, "text": "次六，少持满，今盛后倾。测曰，“少持满”、何足盛也。"}, {"ID": 49, "text": "次七，贫自究，利用见富。测曰，“贫自究”、富之聘也。"}, {"ID": 50, "text": "次八，贫不贫，人莫之振。测曰，“贫不贫”、何足敬也。"}, {"ID": 51, "text": "上九，密雨溟沐，润于枯渎，三日射谷。测曰，“密雨”“射谷”、谦之静也。"}]}, {"section": 7, "header": "戾", "data": [{"ID": 52, "text": "𝌋戾。阳气孚微，物各乖离而触其类。"}, {"ID": 53, "text": "初一，虚既邪，心有倾。测曰，“虚邪”“心倾”、怀不正也。"}, {"ID": 54, "text": "次二，正其腹，引其背，酋贞。测曰，“正其腹”、中心定也。"}, {"ID": 55, "text": "次三，戾其腹，正其背。测曰，“戾腹”“正背”、中外争也。"}, {"ID": 56, "text": "次四，夫妻反道，维家之保。测曰，“夫妻反道”、各有守也。"}, {"ID": 57, "text": "次五，东南射兕，西北其矢。测曰，“东南射兕”、不得其首也。"}, {"ID": 58, "text": "次六，准绳规矩，不同其施。测曰，“准绳规矩”、乖其道也。"}, {"ID": 59, "text": "次七，女不女，其心予，覆夫諿。测曰，“女不女”、大可丑也。"}, {"ID": 60, "text": "次八，杀生相矢，中和其道。测曰，“杀生相矢”、中为界也。"}, {"ID": 61, "text": "上九，仓灵之雌，不同宿而离失，则岁之功乖。测曰，“仓灵之雌”、失作败也。"}]}, {"section": 8, "header": "上", "data": [{"ID": 62, "text": "𝌌上。阳气育物于下，咸射地而登乎上。"}, {"ID": 63, "text": "初一，上其纯心，挫厥鏩鏩。测曰，“上其纯心”、和以悦也。"}, {"ID": 64, "text": "次二，上无根，思登于天，谷在于渊。测曰，“上无根”、不能自治也。"}, {"ID": 65, "text": "次三，出于幽谷，登于茂木，思其珍谷。测曰，“出谷”“登木”、知向方也。"}, {"ID": 66, "text": "次四，即上不贞，无根繁荣，孚虚名。测曰，“即上不贞”、妄升也。"}, {"ID": 67, "text": "次五，鸣鹤升自深泽，阶天不怍。测曰，“鸣鹤”“不怍”、有诸中也。"}, {"ID": 68, "text": "次六，升于堂，颠衣到裳，廷人不庆。测曰，“升堂”“颠到”、失大众也。"}, {"ID": 69, "text": "次七，升于颠台，或柱之材。测曰，“升台”“柱”、辅弗坚也。"}, {"ID": 70, "text": "次八，升于高危，或斧之梯。测曰，“升危”“斧梯”、失士民也。"}, {"ID": 71, "text": "上九，栖于灾，初亡后得基。测曰，“栖灾”“得基”、后得人也。"}]}, {"section": 9, "header": "干", "data": [{"ID": 72, "text": "𝌍干。阳气扶物而钻乎坚，铪然有穿。"}, {"ID": 73, "text": "初一，丸钻钻于内隙，厉。测曰，“丸钻于内”、转丸非也。"}, {"ID": 74, "text": "次二，以微干正，维用轨命。测曰，“以微干正”、大谏微也。"}, {"ID": 75, "text": "次三，𦴑键挈挈，匪贞。测曰，“𦴑键挈挈”、干禄回也。"}, {"ID": 76, "text": "次四，干言入骨，时贞。测曰，“干骨”之“时”、直其道也。"}, {"ID": 77, "text": "次五，蚩蚩干于丘饴，或锡之坏。测曰，“蚩蚩”之“干”、锡不好也。"}, {"ID": 78, "text": "次六，干干于天，贞驯。测曰，“干干”之“贞”、顺可保也。"}, {"ID": 79, "text": "次七，何戟解解，遘。测曰，“何戟解解”、不容道也。"}, {"ID": 80, "text": "次八，赤舌烧城，吐水于瓶。测曰，“赤舌”“吐水”、君子以解祟也。"}, {"ID": 81, "text": "上九，干于浮云，从坠于天。测曰，“干于浮云”、乃从天坠也。"}]}, {"section": 10, "header": "𤕠", "data": [{"ID": 82, "text": "𝌎𤕠。阳气强内而弱外，物咸扶𤕠而进乎大。"}, {"ID": 83, "text": "初一，自我匍匐，好是宜德。测曰，“匍匐”“宜德”、若无行也。"}, {"ID": 84, "text": "次二，荧𤕠狧狧，不利有攸往。测曰，“荧𤕠狧狧”、多欲往也。"}, {"ID": 85, "text": "次三，卉炎于𤕠，宜于丘陵。测曰，“卉炎”“丘陵”、短临长也。"}, {"ID": 86, "text": "次四，𤕠于酒食，肥无誉。测曰，“𤕠于酒食”、仕无方也。"}, {"ID": 87, "text": "次五，𤕠有足，托坚谷。测曰，“𤕠有足”、位正当也。"}, {"ID": 88, "text": "次六，独𤕠逝逝，利小不利大。测曰，“独𤕠逝逝”、不可大也。"}, {"ID": 89, "text": "次七，白日临辰，可以卒其所闻。测曰，“白日临辰”、老得势也。"}, {"ID": 90, "text": "次八，蚤虱之𤕠，厉。测曰，“蚤虱之𤕠”、不足赖也。"}, {"ID": 91, "text": "上九，全𤕠，絭其首尾，临于渊。测曰，“全𤕠”之“絭”、恐遇困也。"}]}, {"section": 11, "header": "羡", "data": [{"ID": 92, "text": "𝌏羡。阳气赞幽推包，羡爽未得正行。"}, {"ID": 93, "text": "初一，羡于初，其次迂涂。测曰，“羡于初”、后难正也。"}, {"ID": 94, "text": "次二，羡于微，克复，可以为仪。测曰，“羡微”“克复”、不远定也。"}, {"ID": 95, "text": "次三，羡迂涂，不能直如。测曰，“羡迂涂”、不能直行也。"}, {"ID": 96, "text": "次四，羡权正，吉人不幸。测曰，“羡权正”、善反常也。"}, {"ID": 97, "text": "次五，孔道夷如，蹊路微如，大舆之忧。测曰，“孔道”之“夷”、奚不遵也。"}, {"ID": 98, "text": "次六，大虚既邪，或直之，或翼之，得矢夫。测曰，“虚邪”“矢夫”、得贤臣也。"}, {"ID": 99, "text": "次七，曲其故，迂其涂，厉之驯。测曰，“曲其故”、为作意也。"}, {"ID": 100, "text": "次八，羡其足，济于沟渎，面贞。测曰，“羡其足”、避凶事也。"}, {"ID": 101, "text": "上九，车轴折，其衡抈，四马就括，高人吐血。测曰，“轴折”“吐血”、终不可悔也。"}]}, {"section": 12, "header": "差", "data": [{"ID": 102, "text": "𝌐差。阳气蠢辟于东，帝由群雍，物差其容。"}, {"ID": 103, "text": "初一，微失自攻，端。测曰，“微失自攻”、人未知也。"}, {"ID": 104, "text": "次二，𥧲其所好，将以致其所恶。测曰，“𥧲其所好”、渐以差也。"}, {"ID": 105, "text": "次三，其亡其亡，将至于晖光。测曰，“其亡其亡”、震自卫也。"}, {"ID": 106, "text": "次四，过小善，不克。测曰，“过小善”、不能至大也。"}, {"ID": 107, "text": "次五，过门折入，得此中行。测曰，“过门折入”、近复还也。"}, {"ID": 108, "text": "次六，大跌，过其门，不入其室。测曰，“大跌”“不入”、诚可患也。"}, {"ID": 109, "text": "次七，累卵业业，惧贞安。测曰，“累卵业业”、自危作安也。"}, {"ID": 110, "text": "次八，足累累，其步蹉躟，辅铭灭麋。测曰，“足累累”、履祸不还也。"}, {"ID": 111, "text": "上九，过其枯城，或蘖青青。测曰，“过其枯城”、改过更生也。"}]}, {"section": 13, "header": "童", "data": [{"ID": 112, "text": "𝌑童。阳气始窥，物僮然咸未有知。"}, {"ID": 113, "text": "初一，颛童不寤，会我蒙昏。测曰，“童不寤”、恐终晦也。"}, {"ID": 114, "text": "次二，错于灵蓍，焯于龟资，出泥入脂。测曰，“错蓍”“焯龟”、比光道也。"}, {"ID": 115, "text": "次三，东辰以明，不能以行。测曰，“东辰以明”、奚不逝也？"}, {"ID": 116, "text": "次四，或后前夫，先锡之光。测曰，“或后前夫”、先光大也。"}, {"ID": 117, "text": "次五，蒙柴求兕，其德不美。测曰，“蒙柴求兕”、得不庆也。"}, {"ID": 118, "text": "次六，大开帷幕，以引方客。测曰，“大开帷幕”、览众明也。"}, {"ID": 119, "text": "次七，修侏侏，比于朱儒。测曰，“侏侏”之“修”、无可为也。"}, {"ID": 120, "text": "次八，或击之，或剌之，修其玄鉴，渝。测曰，“击之”“剌之”、过以衰也。"}, {"ID": 121, "text": "上九，童麋触犀，灰其首。测曰，“童麋触犀”、还自累也。"}]}, {"section": 14, "header": "增", "data": [{"ID": 122, "text": "𝌒增。阳气蕃息，物则益增，日宣而殖。"}, {"ID": 123, "text": "初一，闻贞增默，外人不得。测曰，“闻贞增默”、识内也。"}, {"ID": 124, "text": "次二，不增其方，而增其光，冥。测曰，“不增其方”、徒饰外也。"}, {"ID": 125, "text": "次三，木以止，渐增。测曰，“木止”“渐增”、不可益也。"}, {"ID": 126, "text": "次四，要不克，或增之戴。测曰，“要不克”、可败也。"}, {"ID": 127, "text": "次五，泽庳其容，众润攸同。测曰，“泽庳其容”、谦虚大也。"}, {"ID": 128, "text": "次六，朱车烛分，一日增我三千，君子庆，小人伤。测曰，“朱车”之“增”、小人不当也。"}, {"ID": 129, "text": "次七，增其高，刃其削，丘贞。测曰，“增高”“刃峭”、与损皆行也。"}, {"ID": 130, "text": "次八，兼贝以役，往益来𨲞。测曰，“兼贝以役”、前庆后亡也。"}, {"ID": 131, "text": "上九，崔嵬不崩，赖彼峡崥。测曰，“崔嵬不崩”、群士橿橿也。"}]}, {"section": 15, "header": "锐", "data": [{"ID": 132, "text": "𝌓锐。阳气岑以锐，物之生也咸专一而不二。"}, {"ID": 133, "text": "初一，蟹之郭索，后蚓黄泉。测曰，“蟹之郭索”、心不一也。"}, {"ID": 134, "text": "次二，锐一，无不达。测曰，“锐一”之“达”、执道必也。"}, {"ID": 135, "text": "次三，狂锐，荡。测曰，“狂锐”之“荡”、不能处一也。"}, {"ID": 136, "text": "次四，锐于时，无不利。测曰，“锐于时”、得其适也。"}, {"ID": 137, "text": "次五，锐其东，忘其西，见其背，不见其心。测曰，“锐东”“忘西”、不能回避也。"}, {"ID": 138, "text": "次六，锐于丑，含于五轨万锺，贞。测曰，“锐于丑”、福禄不量也。"}, {"ID": 139, "text": "次七，锐于利，忝恶至。测曰，“锐于利”、辱在一方也。"}, {"ID": 140, "text": "次八，锐其锐，救其败。测曰，“锐其锐”、恐转作殃也。"}, {"ID": 141, "text": "上九，陵峥岸峭，陁。测曰，“陵峥岸峭”、锐极必崩也。"}]}, {"section": 16, "header": "达", "data": [{"ID": 142, "text": "𝌔达。阳气枝枝条出，物莫不达。"}, {"ID": 143, "text": "初一，中冥独达，迵迵不屈。测曰，“中冥独达”、内晓无方也。"}, {"ID": 144, "text": "次二，迷腹达目。测曰，“迷腹达目”、以道不明也。"}, {"ID": 145, "text": "次三，苍木维流，厥美可以达于瓜苞。测曰，“苍木维流”、内恕以量也。"}, {"ID": 146, "text": "次四，小利小达，大迷扁扁，不故。测曰，“小达”“大迷”、独晓隅方也。"}, {"ID": 147, "text": "次五，达于中衢，大小无迷。测曰，“达于中衢”、道四通也。"}, {"ID": 148, "text": "次六，大达无畛，不要止洫作，否。测曰，“大达无畛”、不可偏从也。"}, {"ID": 149, "text": "次七，达于砭割，前亡后赖。测曰，“达于砭割”、终以不废也。"}, {"ID": 150, "text": "次八，迷目达腹。测曰，“迷目达腹”、外惑其内也。"}, {"ID": 151, "text": "上九，达于咎，贞，终誉。测曰，“达咎”“终誉”、善以道退也。"}]}, {"section": 17, "header": "交", "data": [{"ID": 152, "text": "𝌕交。阳交于阴，阴交于阳，物登明堂，矞矞皇皇。"}, {"ID": 153, "text": "初一，冥交于神，齐不以其贞。测曰，“冥交”“不以”、怀非含惭也。"}, {"ID": 154, "text": "次二，冥交有孚，明如。测曰，“冥交”之“孚”、信接神明也。"}, {"ID": 155, "text": "次三，交于木石。测曰，“交于木石”、不能向人也。"}, {"ID": 156, "text": "次四，往来熏熏，得亡之门。测曰，“往来熏熏”、与神交行也。"}, {"ID": 157, "text": "次五，交于鸎猩，不获其荣。测曰，“交于鸎猩”、鸟兽同方也。"}, {"ID": 158, "text": "次六，大圈闳闳，小圈交之，我有灵淆，与尔淆之。测曰，“大”“小”之“交”、待贤焕光也。"}, {"ID": 159, "text": "次七，交于鸟鼠，费其资黍。测曰，“交于鸟鼠”、徒费也。"}, {"ID": 160, "text": "次八，戈矛往来，以其贞，不悔。测曰，“戈矛往来”、征不可废也。"}, {"ID": 161, "text": "上九，交于战伐，不贞，覆于城，猛则啖。测曰，“交于战伐”、奚可遂也？"}]}, {"section": 18, "header": "䎡", "data": [{"ID": 162, "text": "𝌖䎡。阳气能刚能柔，能作能休，见难而缩。"}, {"ID": 163, "text": "初一，赤卉方锐，利进以退。测曰，“赤卉方锐”、退以动也。"}, {"ID": 164, "text": "次二，䎡其心，作疾。测曰，“䎡其心”、中无勇也。"}, {"ID": 165, "text": "次三，䎡其䣛，守其节，虽勿肆，终无拂。测曰，“䎡其䣛”、体不可肆也。"}, {"ID": 166, "text": "次四，䎡其哇，三岁不噣。测曰，“䎡哇”“不噣”、时数失也。"}, {"ID": 167, "text": "次五，黄菌不诞，俟于庆云。测曰，“黄菌不诞”、俟逑耦也。"}, {"ID": 168, "text": "次六，缩失时，或承之灾。测曰，“缩失时”、坐逋后也。"}, {"ID": 169, "text": "次七，诎其节，执其术，共所歾。测曰，“诎节”“共歾”、内有主也。"}, {"ID": 170, "text": "次八，窾枯木丁冲，振其枝，小人有䎡，三郄钩罗。测曰，“窾木”之“振”、小人见侮也。"}, {"ID": 171, "text": "上九，悔缩，往去来复。测曰，“悔缩”之“复”、得在后也。"}]}, {"section": 19, "header": "傒", "data": [{"ID": 172, "text": "𝌗傒。阳气有傒，可以进而进，物咸得其愿。"}, {"ID": 173, "text": "初一，冥贼，傒天凶。测曰，“冥贼”之“傒”、时无吉也。"}, {"ID": 174, "text": "次二，冥德，傒天昌。测曰，“冥德”之“傒”、昌将日也。"}, {"ID": 175, "text": "次三，傒后时。测曰，“傒”而“后”之、解也。"}, {"ID": 176, "text": "次四，诎其角，直其足，维以傒谷。测曰，“屈角”“直足”、不伎剌也。"}, {"ID": 177, "text": "次五，大爵集于宫庸，小人庳，傒空。测曰，“宫庸”之“爵”、不可空得也。"}, {"ID": 178, "text": "次六，傒福贞贞，食于金。测曰，“傒福贞贞”、正可服也。"}, {"ID": 179, "text": "次七，傒祸介介，凶人之邮。测曰，“傒祸介介”、与祸期也。"}, {"ID": 180, "text": "次八，不祸祸，傒天活我。测曰，“祸”“不祸”、非厥訧也。"}, {"ID": 181, "text": "上九，傒尪尪，天扑之颡。测曰，“傒尪”之“扑”、终不可治也。"}]}, {"section": 20, "header": "从", "data": [{"ID": 182, "text": "𝌘从。阳跃于渊、于泽，于田、于岳，物企其足。"}, {"ID": 183, "text": "初一，日幽嫔之，月冥随之，基。测曰，“日嫔”“月随”、臣应基也。"}, {"ID": 184, "text": "次二，方出旭旭，朋从尔丑。测曰，“方出”“朋从”、不知所之也。"}, {"ID": 185, "text": "次三，人不攻之，自牵从之。测曰，“人不攻之”、自然证也。"}, {"ID": 186, "text": "次四，鸣从不臧，有女承其血，匡亡。测曰，“鸣从”之“亡”、奚足朋也。"}, {"ID": 187, "text": "次五，从水之科，满。测曰，“从水”“满科”、不自越也。"}, {"ID": 188, "text": "次六，从其目，失其腹。测曰，“从目”“失腹”、欲丕从也。"}, {"ID": 189, "text": "次七，拂其恶，从其淑，雄黄食肉。测曰，“拂恶”“从淑”、救凶也。"}, {"ID": 190, "text": "次八，从不淑，祸飞不逐。测曰，“从不淑”、祸不可讼也。"}, {"ID": 191, "text": "上九，从徽徽，后乃登于阶，终。测曰，“从徽徽”、后得功也。"}]}, {"section": 21, "header": "进", "data": [{"ID": 192, "text": "𝌙进。阳引而进，物出溱溱，开明而前。"}, {"ID": 193, "text": "初一，冥进否，作退母。测曰，“冥进否”、邪作退也。"}, {"ID": 194, "text": "次二，进以中刑，大人独见。测曰，“进以中刑”、刑不可外也。"}, {"ID": 195, "text": "次三，狂章章，不得中行。测曰，“狂章章”、进不中也。"}, {"ID": 196, "text": "次四，日飞悬阴，万物融融。测曰，“飞悬阴”、君道隆也。"}, {"ID": 197, "text": "次五，进以欋䟽，或杖之扶。测曰，“进以欋䟽”、制于尊也。"}, {"ID": 198, "text": "次六，进以高明，受祉无疆。测曰，“进以高明”、其道迂也。"}, {"ID": 199, "text": "次七，进非其以，听咎窒耳。测曰，“进非其以”、毁滋章也。"}, {"ID": 200, "text": "次八，进于渊，君子用䟽。测曰，“进渊”且“䟽”、以道行也。"}, {"ID": 201, "text": "上九，逆凭山川，三岁不还。测曰，“逆凭山川”、终不可长也。"}]}, {"section": 22, "header": "释", "data": [{"ID": 202, "text": "𝌚释。阳气和震圜煦，释物咸税其枯，而解其甲。"}, {"ID": 203, "text": "初一，动而无名，酋。测曰，“动而无名”、不可得名也。"}, {"ID": 204, "text": "次二，动于响景。测曰，“动于响景”、不足观听也。"}, {"ID": 205, "text": "次三，风动雷兴，从其高崇。测曰，“风动雷兴”、动有为也。"}, {"ID": 206, "text": "次四，动之丘陵，失泽朋。测曰，“动之丘陵”、失下危也。"}, {"ID": 207, "text": "次五，和释之脂，四国之夷。测曰，“和释之脂”、民说无疆也。"}, {"ID": 208, "text": "次六，震于廷，丧其和贞。测曰，“震于廷”、和正俱亡也。"}, {"ID": 209, "text": "次七，震震不侮，濯漱其诟。测曰，“震震不侮”、解耻无方也。"}, {"ID": 210, "text": "次八，震于利，巅仆死。测曰，“震于利”、与死偕行也。"}, {"ID": 211, "text": "上九，今狱后谷，终说桎梏。测曰，“今狱后谷”、于彼释殃也。"}]}, {"section": 23, "header": "格", "data": [{"ID": 212, "text": "𝌛格。阳气内壮，能格乎群阴，攘而郄之。"}, {"ID": 213, "text": "初一，格内善，失贞类。测曰，“格内善”、不省也。"}, {"ID": 214, "text": "次二，格内恶，幽贞类。测曰，“格内恶”、幽贞妙也。"}, {"ID": 215, "text": "次三，裳格鞶钩，渝。测曰，“裳格鞶钩”、无以制也。"}, {"ID": 216, "text": "次四，毕格，禽鸟之贞。测曰，“毕格”“禽”、正法位也。"}, {"ID": 217, "text": "次五，胶漆释，弓不射，角木离。测曰，“胶漆释”、信不结也。"}, {"ID": 218, "text": "次六，息金消石，往小来弈。测曰，“息金消石”、美日大也。"}, {"ID": 219, "text": "次七，格其珍类，龟緺厉。测曰，“格其珍类”、无以自匡也。"}, {"ID": 220, "text": "次八，格彼鞶坚，君子得时，小人𨲞，忧否。测曰，“格彼鞶坚”、谊不得行也。"}, {"ID": 221, "text": "上九，郭其目，䚩其角，不庳其体，扑。测曰，“郭目解角”、还自伤也。"}]}, {"section": 24, "header": "夷", "data": [{"ID": 222, "text": "𝌜夷。阳气伤𨲞，阴无救瘣，物则平易。"}, {"ID": 223, "text": "初一，载幽贰，执夷内。测曰，“载幽”“执夷”、易其内也。"}, {"ID": 224, "text": "次二，阴夷，冒于天罔。测曰，“阴夷”“冒罔”、䟽不失也。"}, {"ID": 225, "text": "次三，柔，婴儿于号，三日不嗄。测曰，“婴儿于号”、中心和也。"}, {"ID": 226, "text": "次四，夷其牙，或饫之徒。测曰，“夷其牙”、食不足嘉也。"}, {"ID": 227, "text": "次五，中夷，无不利。测曰，“中夷”之“利”、其道多也。"}, {"ID": 228, "text": "次六，夷于庐，其宅丘虚。测曰，“夷于庐”、厥德亡也。"}, {"ID": 229, "text": "次七，干柔干弱，离木艾金，夷。测曰，“干柔”“艾金”、弱胜强也。"}, {"ID": 230, "text": "次八，夷其角，厉。测曰，“夷其角”、以威伤也。"}, {"ID": 231, "text": "上九，夷于耇利，敬病年贞。测曰，“夷耇”之“贞”、悬车乡也。"}]}, {"section": 25, "header": "乐", "data": [{"ID": 232, "text": "𝌝乐。阳始出奥舒，叠得以和淖，物咸喜乐。"}, {"ID": 233, "text": "初一，独乐款款，及不远。测曰，“独乐款款”、淫其内也。"}, {"ID": 234, "text": "次二，乐不知，辰于天。测曰，“乐不可知”、以时岁也。"}, {"ID": 235, "text": "次三，不宴不雅，𠹑呱哑咋，号啕倚户。测曰，“不宴不雅”、礼乐废也。"}, {"ID": 236, "text": "次四，拂其系，绝其纗，佚厥心。测曰，“拂其系”“绝纗”、心诚快也。"}, {"ID": 237, "text": "次五，锺鼓喈喈，管弦哜哜，或承之衰。测曰，“锺鼓喈喈”、乐后悲也。"}, {"ID": 238, "text": "次六，大乐无间，民、神、禽鸟之般。测曰，“大乐无间”、无不怀也。"}, {"ID": 239, "text": "次七，人嘻鬼嘻，天要之期。测曰，“人嘻鬼嘻”、称乐毕也。"}, {"ID": 240, "text": "次八，嘻嘻自惧，亡彼愆虞。测曰，“嘻嘻自惧”、终自保也。"}, {"ID": 241, "text": "上九，极乐之几，不移日而悲，则哭泣之𨲠资。测曰，“极乐之几”、信可悔也。"}]}, {"section": 26, "header": "争", "data": [{"ID": 242, "text": "𝌞争。阳气汜施，不偏不颇，物与争讼，各遵其仪。"}, {"ID": 243, "text": "初一，争不争，隐冥。测曰，“争不争”、道之素也。"}, {"ID": 244, "text": "次二，赫河，臞。测曰，“赫河”之“臞”、何可怙也。"}, {"ID": 245, "text": "次三，争射龈龈。测曰，“争射誾誾”、君子让邻也。"}, {"ID": 246, "text": "次四，争小利，不酋贞。测曰，“小利”不绝、正道乃昏也。"}, {"ID": 247, "text": "次五，争于逵，利以无方。测曰，“争于逵”、争处中也。"}, {"ID": 248, "text": "次六，臂膊胫如，股脚䐜如，维身之疾。测曰，“臂胫”“如股”、臣大隆也。"}, {"ID": 249, "text": "次七，争干及矛䩜，用亨于王前行。测曰，“干”“矛”之争、卫君躬也。"}, {"ID": 250, "text": "次八，狼盈口，矢在其后。测曰，“狼盈口”、不顾害也。"}, {"ID": 251, "text": "上九，两虎相牙，知掣者全。测曰，“两虎相牙”、知所制也。"}]}, {"section": 27, "header": "务", "data": [{"ID": 252, "text": "𝌟务。阳气勉务，物咸若其心而揔其事。"}, {"ID": 253, "text": "初一，始务无方，小人亦用，罔。测曰，“始务无方”、非小人所理也。"}, {"ID": 254, "text": "次二，新鲜自求珍，洁精其芳，君子攸行。测曰，“新鲜自求”、光于己也。"}, {"ID": 255, "text": "次三，不拘不掣，其心腐且败。测曰，“不拘不掣”、其体不全也。"}, {"ID": 256, "text": "次四，见矢自升，利羽之朋，盖戴车载。测曰，“矢”及“盖”、厥道然也。"}, {"ID": 257, "text": "次五，蜘蛛之务，不如蚕之緰。测曰，“蜘蛛之务”、无益人也。"}, {"ID": 258, "text": "次六，华实芳若，用则臧若。测曰，“华芳”“用臧”、利当年也。"}, {"ID": 259, "text": "次七，丧其芳，无攸往。测曰，“丧其芳”、德以衰也。"}, {"ID": 260, "text": "次八，黄中，免于祸，贞。测曰，“黄中”“免祸”、和以正也。"}, {"ID": 261, "text": "上九，务成自败，雨成自队。测曰，“务成自败”、非厥命也。"}]}, {"section": 28, "header": "事", "data": [{"ID": 262, "text": "𝌠事。阳气大冒昭职，物则信信，各致其力。"}, {"ID": 263, "text": "初一，事无事，至无不事。测曰，“事无事”、以道行也。"}, {"ID": 264, "text": "次二，事在枢，不咨不诹，丧其哲符。测曰，“不咨不诹”、其知亡也。"}, {"ID": 265, "text": "次三，时往时来，间不容氂。测曰，“时往时来”、不失趣也。"}, {"ID": 266, "text": "次四，男女事，不代之字。测曰，“男女事”、非厥务也。"}, {"ID": 267, "text": "次五，事其事，王假之食。测曰，“事其事”、职所任也。"}, {"ID": 268, "text": "次六，任大自事，方来不救。测曰，“任大自事”、奚可堪也。"}, {"ID": 269, "text": "次七，丈人扶孤，竖子提壶。测曰，“丈人扶孤”、小子知方也。"}, {"ID": 270, "text": "次八，男女事，十年不诲。测曰，“男女事”、终家不亨也。"}, {"ID": 271, "text": "上九，到耳顺止，事贞。测曰，“到耳顺止”、逆闻顺行也。"}]}, {"section": 29, "header": "更", "data": [{"ID": 272, "text": "𝌡更。阳气既飞，变势易形，物改其灵。"}, {"ID": 273, "text": "初一，冥化否贞，若性。测曰，“冥化否贞”、少更方也。"}, {"ID": 274, "text": "次二，时七时九，轸转其道。测曰，“时七时九”、不失当也。"}, {"ID": 275, "text": "次三，化白于泥，淄。测曰，“化白于泥”、变不明也。"}, {"ID": 276, "text": "次四，更之小得，用无不利。测曰，“更之小得”、民所望也。"}, {"ID": 277, "text": "次五，童牛角马，不今不古。测曰，“童牛角马”、变天常也。"}, {"ID": 278, "text": "次六，入水载车，出水载杭，宜于王之更。测曰，“车杭”“出入”、其道更也。"}, {"ID": 279, "text": "次七，更不更，以作病。测曰，“更不更”、能自臧也。"}, {"ID": 280, "text": "次八，驷马跙跙，而更其御。测曰，“驷马跙跙”、更御乃良也。"}, {"ID": 281, "text": "上九，不终其德，二岁见代。测曰，“不终”之“代”、不可长也。"}]}, {"section": 30, "header": "断", "data": [{"ID": 282, "text": "𝌢断。阳气强内而刚外，动而能有断决。"}, {"ID": 283, "text": "初一，断心灭斧，冥其绳矩。测曰，“断心灭斧”、内自治也。"}, {"ID": 284, "text": "次二，冥断否，在塞耳。测曰，“冥断否”、中心疑也。"}, {"ID": 285, "text": "次三，决其聋𪖣，利以治秽。测曰，“决其聋𪖣”、利有谋也。"}, {"ID": 286, "text": "次四，断我否，食非，其有耻。测曰，“断我否”、食可耻也。"}, {"ID": 287, "text": "次五，大腹决，其股脱，君子有断，小人以活。测曰，“太腹决”“脱”、断得理也。"}, {"ID": 288, "text": "次六，决不决，尔仇不阔，乃后有钺。测曰，“决不决”、辜及身也。"}, {"ID": 289, "text": "次七，庚断甲，我心孔硕，乃后有铄。测曰，“庚断甲”、义断仁也。"}, {"ID": 290, "text": "次八，勇佅之傠，盗蒙决夬。测曰，“盗蒙”之“决”、妄断也。"}, {"ID": 291, "text": "上九，斧刃蛾蛾，利匠人之贞。测曰，“蛾蛾”之“斧”、利征乱也。"}]}, {"section": 31, "header": "毅", "data": [{"ID": 292, "text": "𝌣毅。阳气方良，毅然敢行，物信其志。"}, {"ID": 293, "text": "初一，怀威满虚。测曰，“怀威满虚”、道德亡也。"}, {"ID": 294, "text": "次二，毅于心腹，贞。测曰，“毅于心腹”、内坚刚也。"}, {"ID": 295, "text": "次三，戴威满头，君子不足，小人有馀。测曰，“戴威满头”、小人所长也。"}, {"ID": 296, "text": "次四，君子说器，其人柔且毅。测曰，“君子说器”、言有方也。"}, {"ID": 297, "text": "次五，不田而谷，毅于拣禄。测曰，“不田而谷”、食不当也。"}, {"ID": 298, "text": "次六，毅于栋柱，利安大主。测曰，“毅于栋柱”、国任强也。"}, {"ID": 299, "text": "次七，觥羊之毅，鸣不类。测曰，“觥羊之毅”、言不法也。"}, {"ID": 300, "text": "次八，毅于祸贞，君子攸名。测曰，“毅于祸贞”、不可幽蔀也。"}, {"ID": 301, "text": "上九，豨毅其牙，发以张弧。测曰，“豨毅其牙”、吏所猎也。"}]}, {"section": 32, "header": "装", "data": [{"ID": 302, "text": "𝌤装。阳气虽大用事，微阴据下，装而欲去。"}, {"ID": 303, "text": "初一，幽装，莫见之行。测曰，“幽装”“莫见”、心已外也。"}, {"ID": 304, "text": "次二，𪃿鹅惨于冰，翼彼南风，内怀其乘。测曰，“𪃿鹅”之“惨”、怀忧无快也。"}, {"ID": 305, "text": "次三，往其志，或承之喜。测曰，“往其志”、遇所快也。"}, {"ID": 306, "text": "次四，鶤鸡朝飞，踤于北，嘤嘤相和，不辍食。测曰，“鶤鸡朝飞”、何足赖也。"}, {"ID": 307, "text": "次五，鸿装于淄，饮食颐颐。测曰，“鸿装于淄”、大将得志也。"}, {"ID": 308, "text": "次六，经衢，周九路，不限其行贾。测曰，“经六衢”、商旅事也。"}, {"ID": 309, "text": "次七，装无㒧，利征，咎。测曰，“装无㒧”、祸且至也。"}, {"ID": 310, "text": "次八，季仲播轨，泣于之道，用送厥往。测曰，“季仲播轨”、送其死也。"}, {"ID": 311, "text": "上九，装于昏。测曰，“装于昏”、尚可避也。"}]}, {"section": 33, "header": "众", "data": [{"ID": 312, "text": "𝌥众。阳气信高怀齐，万物宣明嫭大众多。"}, {"ID": 313, "text": "初一，冥兵始，火入耳，农辍马谷，尸将班于田。测曰，“冥兵”之“始”、始则不臧也。"}, {"ID": 314, "text": "次二，兵无刃，师无陈，麟或宾之，温。测曰，“兵无刃”、德服无方也。"}, {"ID": 315, "text": "次三，军或累车，丈人摧孥，内蹈之瑕。测曰，“军或累车”、庙战内伤也。"}, {"ID": 316, "text": "次四，虎虓振廞，豹胜其秘否。测曰，“虎虓振廞”、如鹰之扬也。"}, {"ID": 317, "text": "次五，躆战喈喈，若熊若螭。测曰，“躆战喈喈”、恃力作王也。"}, {"ID": 318, "text": "次六，大兵雷霆，震其耳，维用诎腹。测曰，“大兵雷霆”、威震无疆也。"}, {"ID": 319, "text": "次七，旌旗絓罗，干戈蛾蛾，师孕言之，哭且䁲。测曰，“旌旗絓罗”、大恨民也。"}, {"ID": 320, "text": "次八，兵衰衰，见其病，不见舆尸。测曰，“兵衰衰”、不血刃也。"}, {"ID": 321, "text": "上九，斧刃缺，其柯折，可以止，不可以伐，往血。测曰，“刃缺”“柯折”、将不足往也。"}]}, {"section": 34, "header": "密", "data": [{"ID": 322, "text": "𝌦密。阳气亲天，万物丸兰，咸密无间。"}, {"ID": 323, "text": "初一，窥之无间，大幽之门。测曰，“窥之无间”、密无方也。"}, {"ID": 324, "text": "次二，不密不比，我心即次。测曰，“不密不比”、违厥乡也。"}, {"ID": 325, "text": "次三，密于亲，利以作人。测曰，“密于亲”、为利臧也。"}, {"ID": 326, "text": "次四，密于腥臊，三日不觉淆。测曰，“密于腥臊”、小恶通也。"}, {"ID": 327, "text": "次五，密密不𦉑，嫔于天。测曰，“密密不𦉑”、并天功也。"}, {"ID": 328, "text": "次六，大恶之比，或益之恤。测曰，“大恶之比”、匹异同也。"}, {"ID": 329, "text": "次七，密有口，小鳃。大君在，无后。测曰，“密口小鳃”、赖君逢也。"}, {"ID": 330, "text": "次八，琢齿依龈，三岁无君。测曰，“琢齿依龈”、君自拔也。"}, {"ID": 331, "text": "上九，密祸之比，先下后得其死。测曰，“密祸之比”、终不可夺也。"}]}, {"section": 35, "header": "亲", "data": [{"ID": 332, "text": "𝌧亲。阳方仁爱，全真敦笃，物咸亲睦。"}, {"ID": 333, "text": "初一，亲非其肤，其志龃龉。测曰，“亲非其肤”、中心闲也。"}, {"ID": 334, "text": "次二，孚其肉，其志资戚。测曰，“孚其肉”、人莫闻也。"}, {"ID": 335, "text": "次三，螟蛉不属，蜾裸取之，不迓侮。测曰，“螟蛉不属”、失其体也。"}, {"ID": 336, "text": "次四，宾亲于礼，饮食几几。测曰，“宾亲于礼”、宾主偕也。"}, {"ID": 337, "text": "次五，厚不厚，比人将走。测曰，“厚不厚”、失类无方也。"}, {"ID": 338, "text": "次六，厚厚，君子秉斗。测曰，“厚厚”“君子”、得人无强也。"}, {"ID": 339, "text": "次七，高亢其位，庳于同事。测曰，“位高”“事卑”、德不能也。"}, {"ID": 340, "text": "次八，肺附乾糇，其干已良，君子攸行。测曰，“肺附”之“行”、不我材也。"}, {"ID": 341, "text": "上九，童亲不贞。测曰，“童亲不贞”、还自荄也。"}]}, {"section": 36, "header": "敛", "data": [{"ID": 342, "text": "𝌨敛。阳气大满于外，微阴小敛于内。"}, {"ID": 343, "text": "初一，小敛不贷，利用安人正国。测曰，“小敛不贷”、其道当也。"}, {"ID": 344, "text": "次二，墨敛韱韱，𥧲我匪贞。测曰，“墨敛韱韱”、非所以光也。"}, {"ID": 345, "text": "次三，见小勿用，以我扶䟽。测曰，“见小勿用”、俟我大也。"}, {"ID": 346, "text": "次四，敛利小刑，小进大退。测曰，“敛利小刑”、其正退也。"}, {"ID": 347, "text": "次五，畜盘而衍，茧纯于田。测曰，“畜盘”“茧纯”、不夺时也。"}, {"ID": 348, "text": "次六，闵而緜而，作大元而，小人不戒。测曰，“闵緜”之“戒”、不识微也。"}, {"ID": 349, "text": "次七，夫牵于车，妻为剥荼，利于王姑，不利公家，病。测曰，“牵牛”“剥荼”、敛之资也。"}, {"ID": 350, "text": "次八，大敛大巅。测曰，“大敛”之“巅”、所敛非也。"}, {"ID": 351, "text": "上九，敛于时，利圉极灾。测曰，“敛于时”、奚可几也。"}]}, {"section": 37, "header": "强", "data": [{"ID": 352, "text": "𝌩强。阳气统刚，乾乾，万物莫不强梁。"}, {"ID": 353, "text": "初一，强中否贞，无攸用。测曰，“强中否贞”、不可与谋也。"}, {"ID": 354, "text": "次二，凤鸟于飞，修其羽；君子于辰，终莫之圉。测曰，“凤鸟于飞”、君子得时也。"}, {"ID": 355, "text": "次三，柱不中，梁不隆，大厦微。测曰，“柱不中”、不能正基也。"}, {"ID": 356, "text": "次四，爰聪爰明，左右橿橿。测曰，“爰聪爰明”、庶士方来也。"}, {"ID": 357, "text": "次五，君子强梁以德，小人强梁以力。测曰，“小人强梁”、得位益尤也。"}, {"ID": 358, "text": "次六，克我强梁，于天无疆。测曰，“克我强梁”、大美无基也。"}, {"ID": 359, "text": "次七，金刚肉柔，血流于田。测曰，“金刚肉柔”、法太伤也。"}, {"ID": 360, "text": "次八，强其衰，勉其弱。测曰，“强其衰”、勉自强也。"}, {"ID": 361, "text": "上九，太山拔，梁柱折，其人颠且蹶。测曰，“山拔”“梁折”、终以猛也。"}]}, {"section": 38, "header": "睟", "data": [{"ID": 362, "text": "𝌪睟。阳气𥘩睟清明，物咸重光，保厥昭阳。"}, {"ID": 363, "text": "初一，睟于内，清无秽。测曰，“睟于内”、清无秽也。"}, {"ID": 364, "text": "次二，冥驳冒睟，𥅡于中。测曰，“冥驳冒睟”、中自瘱也。"}, {"ID": 365, "text": "次三，目上于天，耳下于渊，恭。测曰，“目上”“耳下”、聪察极也。"}, {"ID": 366, "text": "次四，小人慕睟，失禄贞。测曰，“小人慕睟”、道不得也。"}, {"ID": 367, "text": "次五，睟于幽黄，元贞无方。测曰，“睟于幽黄”、正地则也。"}, {"ID": 368, "text": "次六，大睟承愆，易。测曰，“大睟承愆”、小人不克也。"}, {"ID": 369, "text": "次七，睟辰愆，君子补愆。测曰，“睟辰愆”、善补过也。"}, {"ID": 370, "text": "次八，睟恶无善。测曰，“睟恶无善”、终不可佐也。"}, {"ID": 371, "text": "上九，睟终永初，贞。测曰，“睟终”之“贞”、诚可嘉也。"}]}, {"section": 39, "header": "盛", "data": [{"ID": 372, "text": "𝌫盛。阳气隆盛充塞，物填然尽满厥意。"}, {"ID": 373, "text": "初一，盛不墨，失冥德。测曰，“盛不墨”、中不自克也。"}, {"ID": 374, "text": "次二，作不恃，克大有。测曰，“作不恃”、称玄德也。"}, {"ID": 375, "text": "次三，怀利满匈，不利于公。测曰，“怀利满匈”、营私门也。"}, {"ID": 376, "text": "次四，小盛臣臣，大人之门。测曰，“小盛臣臣”、事仁贤也。"}, {"ID": 377, "text": "次五，何福满肩，提祸掸掸。测曰，“何福”“提祸”、小人之道也。"}, {"ID": 378, "text": "次六，天锡之光，大开之疆，于谦有庆。测曰，“天锡之光”、谦大有也。"}, {"ID": 379, "text": "次七，乘火寒泉至。测曰，“乘火泉至”、祸不远也。"}, {"ID": 380, "text": "次八，挹于满荧，几后之倾。测曰，“挹于满”、几危也。"}, {"ID": 381, "text": "上九，极盛不救，祸降自天。测曰，“极盛不救”、天道反也。"}]}, {"section": 40, "header": "居", "data": [{"ID": 382, "text": "𝌬居。阳方躆肤赫赫，为物城郭，物咸得度。"}, {"ID": 383, "text": "初一，匪誉匪咎，克守厥家。测曰，“匪誉匪咎”、其道常也。"}, {"ID": 384, "text": "次二，家无壶，妇承之姑，或洗之涂。测曰，“家无壶”、无以相承也。"}, {"ID": 385, "text": "次三，长幼序序，子克父。测曰，“子克父”、乃能有兴也。"}, {"ID": 386, "text": "次四，见豕在堂，狗系之迒。测曰，“见豕在堂”、其体不庆也。"}, {"ID": 387, "text": "次五，舳舻调安，利富贞。测曰，“舳舻”安和、顺其疆也。"}, {"ID": 388, "text": "次六，外其井竈，三岁见背。测曰，“外其井竈”、三岁不享也。"}, {"ID": 389, "text": "次七，老夫擐车，少女提壶，利考家。测曰，“老父擐车”、其体乃庄也。"}, {"ID": 390, "text": "次八，反其几，双其牝，几家不旨。测曰，“反几”“双牝”、家用不臧也。"}, {"ID": 391, "text": "上九，株生蘖，其种不绝。测曰，“株生蘖”、其类乃长也。"}]}, {"section": 41, "header": "法", "data": [{"ID": 392, "text": "𝌭法。阳高县厥法，物仰其墨，莫不被则。"}, {"ID": 393, "text": "初一，造法不法。测曰，“造法不法”、不足用也。"}, {"ID": 394, "text": "次二，摹法以中，克。测曰，“摹法以中”、众之所共也。"}, {"ID": 395, "text": "次三，准绳不甫，亡其规矩。测曰，“准绳不甫”、其用爽也。"}, {"ID": 396, "text": "次四，准绳规矩，莫违我施。测曰，“准绳规矩”、由身行也。"}, {"ID": 397, "text": "次五，繘陆陆，瓶填腹，井潢洋，终不得食。测曰，“瓶填腹”、非学方也。"}, {"ID": 398, "text": "次六，于纪于纲，示以贞光。测曰，“于纪于纲”、大统明也。"}, {"ID": 399, "text": "次七，密网离于渊，不利于鳞。测曰，“密网离渊”、苛法张也。"}, {"ID": 400, "text": "次八，正彼有辜，格我无邪。测曰，“正彼有辜”、驱而至也。"}, {"ID": 401, "text": "上九，井无干，水直衍，匪溪匪谷，终于愆。测曰，“井无干”、法妄恣也。"}]}, {"section": 42, "header": "应", "data": [{"ID": 402, "text": "𝌮应。阳气极于上，阴信萌乎下，上下相应。"}, {"ID": 403, "text": "初一，六干罗如，五枝离如。测曰，“干罗如”、附离君也。"}, {"ID": 404, "text": "次二，上历施之，下律和之，非则否。测曰，“上施”“下和”、匪其肯也。"}, {"ID": 405, "text": "次三，一从一横，天网䍚䍚。测曰，“一从一横”、经纬陈也。"}, {"ID": 406, "text": "次四，援我罘罟，絓罗于野至。测曰，“援我罘罟”、不能以仁也。"}, {"ID": 407, "text": "次五，龙翰于天，贞栗其鳞。测曰，“龙翰”之“栗”、极惧坠也。"}, {"ID": 408, "text": "次六，炽承于天，冰萌于地。测曰，“承天”“萌地”、阳始退也。"}, {"ID": 409, "text": "次七，日强其衰，应蕃贞。测曰，“日强其衰”、恶败类也。"}, {"ID": 410, "text": "次八，极阳徵阴，不移日而应。测曰，“极阳徵阴”、应其发也。"}, {"ID": 411, "text": "上九，元离之极，君子应以大稷。测曰，“元离之极”、不可遏止也。"}]}, {"section": 43, "header": "迎", "data": [{"ID": 412, "text": "𝌯迎。阴气成形乎下，物咸遡而迎之。"}, {"ID": 413, "text": "初一，迎他匪，无贞有邪。测曰，“迎他匪应”、非所与并也。"}, {"ID": 414, "text": "次二，蛟潜于渊，陵卵化之；人或阴言，百姓和之。测曰，“蛟潜”之“化”、中精诚也。"}, {"ID": 415, "text": "次三，精微往来，妖先灵觉。测曰，“精微往来”、妖咎徵也。"}, {"ID": 416, "text": "次四，裳有衣襦，男子目珠，妇人啑钩，贞。测曰，“裳有衣襦”、阴感阳也。"}, {"ID": 417, "text": "次五，黄乘否贞。测曰，“黄乘否贞”、不可与朋也。"}, {"ID": 418, "text": "次六，玄黄相迎，其意感感。测曰，“玄黄相迎”、以类应也。"}, {"ID": 419, "text": "次七，远之𥅠，近之棓，迎父迦逅。测曰，“远𥅠”“近棓”、失父类也。"}, {"ID": 420, "text": "次八，见血入门，捬迎中廷。测曰，“见血入门”、以贤自卫也。"}, {"ID": 421, "text": "上九，湿迎床足，罦于墙屋。测曰，“湿迎床足”、愿在内也。"}]}, {"section": 44, "header": "遇", "data": [{"ID": 422, "text": "𝌰遇。阴气始来，阳气始往，往来相逢。"}, {"ID": 423, "text": "初一，幽遇神及师，梦贞。测曰，“幽遇神”、思得理也。"}, {"ID": 424, "text": "次二，冲冲儿遇，不受定之谕。测曰，“冲冲儿遇”、不肖子也。"}, {"ID": 425, "text": "次三，不往来，不求得，士女之贞。测曰，“不往”“不求”、士女则也。"}, {"ID": 426, "text": "次四，㒁㒁兑人，遇雨厉。测曰，“兑人”“遇雨”、还自贼也。"}, {"ID": 427, "text": "次五，田遇禽，人莫之禁。测曰，“田遇禽”、诚可勉也。"}, {"ID": 428, "text": "次六，俾蛛罔罔，遇螽，利虽大不得从。测曰，“蛛”之“罔”、害不远也。"}, {"ID": 429, "text": "次七，振其角，君父遇辱，匪正命。测曰，“振其角”、直道行也。"}, {"ID": 430, "text": "次八，两兕鬭，一角亡，不胜丧。测曰，“两兕鬭”、亡角丧也。"}, {"ID": 431, "text": "上九，抵其角，遇下毁足。测曰，“抵其角”、何可当也。"}]}, {"section": 45, "header": "竈", "data": [{"ID": 432, "text": "𝌱竈。阴虽沃而洒之，阳犹执而和之。"}, {"ID": 433, "text": "初一，竈无实，乞于邻。测曰，“竈无”、有虚名也。"}, {"ID": 434, "text": "次二，黄鼎介，其中裔，不饮不食，孚无害。测曰，“黄鼎介”、中廉贞也。"}, {"ID": 435, "text": "次三，竈无薪，黄金濒。测曰，“竈无薪”、有不用也。"}, {"ID": 436, "text": "次四，鬲实之食，得其劳力。测曰，“鬲实之食”、时我奉也。"}, {"ID": 437, "text": "次五，鼎犬可觞，不齐不庄。测曰，“鼎大可觞”、飨无意也。"}, {"ID": 438, "text": "次六，五味和，调如美如，大人之飨。测曰，“味和”之“飨”、宰辅事也。"}, {"ID": 439, "text": "次七，脂牛正肪，不濯釜而烹，败欧歍之疾至。测曰，“脂牛”“欧歍”、不洁志也。"}, {"ID": 440, "text": "次八，食其委，虽噭不毁。测曰，“食其委”、蒙厥德也。"}, {"ID": 441, "text": "上九，竈灭其火，唯家之祸。测曰，“竈灭其火”、国之贼也。"}]}, {"section": 46, "header": "大", "data": [{"ID": 442, "text": "𝌲大。阴虚其内，阳逢其外，物与盘盖。"}, {"ID": 443, "text": "初一，渊潢洋，包无方，冥。测曰，“渊潢洋”、资裹无方也。"}, {"ID": 444, "text": "次二，大其虑，躬自鑢。测曰，“大其虑”、为思所伤也。"}, {"ID": 445, "text": "次三，大不大，利以成大。测曰，“大不大”、以小作基也。"}, {"ID": 446, "text": "次四，大其门郊，不得其刀，鸣虚。测曰，“大其门郊”、实去名来也。"}, {"ID": 447, "text": "次五，包荒以中，克。测曰，“包荒以中”、督九夷也。"}, {"ID": 448, "text": "次六，大失小，多失少。测曰，“大失小”、祸由微也。"}, {"ID": 449, "text": "次七，大奢迂，自削以觚，或益之餔。测曰，“奢迂”“自削”、能自非也。"}, {"ID": 450, "text": "次八，丰墙峭址，三岁不筑，崩。测曰，“丰墙”之“峭”、崩不遟也。"}, {"ID": 451, "text": "上九，大终以蔑，否出天外。测曰，“大终以蔑”、小为大质也。"}]}, {"section": 47, "header": "廓", "data": [{"ID": 452, "text": "𝌳廓。阴气瘱而𢙅之，阳犹恢而廊之。"}, {"ID": 453, "text": "初一，廓之恢之，不正其基。测曰，“廓之恢之”、始基倾也。"}, {"ID": 454, "text": "次二，金干玉桢，廓于城。测曰，“金干玉桢”、蕃辅正也。"}, {"ID": 455, "text": "次三，廓无子，室石妇。测曰，“廓无子”、焉得后生也。"}, {"ID": 456, "text": "次四，恢其门户，以御寇虏。测曰，“恢其门户”、大经营也。"}, {"ID": 457, "text": "次五，天门大开，恢堂之阶，或生之差。测曰，“天门大开”、德不能满堂也。"}, {"ID": 458, "text": "次六，维丰维崇，百辟冯冯，伊德攸兴。测曰，“维丰维崇”、兹太平也。"}, {"ID": 459, "text": "次七，外大扢，其中失，君子至野，小人入室。测曰，“外大扢”、中无人也。"}, {"ID": 460, "text": "次八，廓其外，虚其内，利鼓钲。测曰，“廓外”“虚内”、乃能有闻也。"}, {"ID": 461, "text": "上九，极廓于高庸，三岁无童。测曰，“极廓高庸”、终无所臣也。"}]}, {"section": 48, "header": "文", "data": [{"ID": 462, "text": "𝌴文。阴敛其质，阳散其文，文质班班，万物粲然。"}, {"ID": 463, "text": "初一，袷䙡何缦，玉贞。测曰，“袷䙡何缦”、文在内也。"}, {"ID": 464, "text": "次二，文蔚质否。测曰，“文蔚质否”、不能俱睟也。"}, {"ID": 465, "text": "次三，大文弥朴，孚似不足。测曰，“大文弥朴”、质有馀也。"}, {"ID": 466, "text": "次四，裴如邠如，虎豹文如，匪天之享，否。测曰，“斐邠”之“否”、奚足誉也。"}, {"ID": 467, "text": "次五，炳如彪如，尚文昭如，车服庸如。测曰，“彪如”在上、天文炳也。"}, {"ID": 468, "text": "次六，鸿文无范，恣于川。测曰，“鸿文无范”、恣意往也。"}, {"ID": 469, "text": "次七，雉之不禄，而鸡荩谷。测曰，“雉之不禄”、难幽养也。"}, {"ID": 470, "text": "次八，雕韱，谷布亡于时，文则乱。测曰，“雕韱”之“文”、徒费日也。"}, {"ID": 471, "text": "上九，极文密密，易以黼黻。测曰，“极文”“易”、当以质也。"}]}, {"section": 49, "header": "礼", "data": [{"ID": 472, "text": "𝌵礼。阴在下而阳在上，上下正体，物与有礼。"}, {"ID": 473, "text": "初一，履于跂，后其祖祢。测曰，“履于跂”、退其亲也。"}, {"ID": 474, "text": "次二，目穆穆，足肃肃，乃贯以棘。测曰，“穆穆”“肃肃”、敬出心也。"}, {"ID": 475, "text": "次三，画象成形，孚无成。测曰，“画象成形”、非其真也。"}, {"ID": 476, "text": "次四，孔雁之仪，利用登于阶。测曰，“孔雁之仪”、可法则也。"}, {"ID": 477, "text": "次五，怀其违，折其匕，过丧锡九矢。测曰，“怀违”“折匕”、贬天禄也。"}, {"ID": 478, "text": "次六，鱼鳞差之，乃矢施之，帝用登于天。测曰，“鱼鳞差之”、贵贱位也。"}, {"ID": 479, "text": "次七，出礼不畏，入畏。测曰，“出礼不畏”、人所弃也。"}, {"ID": 480, "text": "次八，冠戚䏔，履全履。测曰，“戚䏔”、明“”、不可上也。"}, {"ID": 481, "text": "上九，戴无首，焉用此九。测曰，“无首”之“戴”、焉所往也。"}]}, {"section": 50, "header": "逃", "data": [{"ID": 482, "text": "𝌶逃。阴气章强，阳气潜退，万物将亡。"}, {"ID": 483, "text": "初一，逃水之夷，灭其创迹。测曰，“逃水之夷”、迹不创也。"}, {"ID": 484, "text": "次二，心惕惕，足金舄，不志沟壑。测曰，“心惕惕”、义不将也。"}, {"ID": 485, "text": "次三，兢其股，鞭其马，寇望其户，逃利。测曰，“兢股”“鞭马”、近有见也。"}, {"ID": 486, "text": "次四，乔木维摐，飞鸟过之，或降。测曰，“乔木”之“鸟”、欲止则降也。"}, {"ID": 487, "text": "次五，见鷕踤于林，獭入于渊，征。测曰，“见鷕”及“獭”、深居逃凶也。"}, {"ID": 488, "text": "次六，多田不娄，费我膎功。测曰，“多田不娄”、费力忘功也。"}, {"ID": 489, "text": "次七，见于累，后乃克飞。测曰，“见于累”、几不足高也。"}, {"ID": 490, "text": "次八，颈加于矰，维䋚其绳。测曰，“颈加”“维䋚”、无自劳也。"}, {"ID": 491, "text": "上九，利逃跰跰，盗德婴城。测曰，“盗德婴城”、何至逃也。"}]}, {"section": 51, "header": "唐", "data": [{"ID": 492, "text": "𝌷唐。阴气兹来，阳气兹往，物且荡荡。"}, {"ID": 493, "text": "初一，唐于内，勿作，厉。测曰，“唐于内”、无执守也。"}, {"ID": 494, "text": "次二，唐处冥，利用东征。测曰，“唐冥”之“利”、利明道也。"}, {"ID": 495, "text": "次三，唐素不贞，亡彼珑玲。测曰，“亡彼珑玲”、非尔所也。"}, {"ID": 496, "text": "次四，唐无适，道义之辟。测曰，“唐无适”、惟义予也。"}, {"ID": 497, "text": "次五，奔鹿怀鼷，得不訾。测曰，“奔鹿怀鼷”、奚足功也。"}, {"ID": 498, "text": "次六，唐不独足，代天班禄。测曰，“唐不独足”、无私容也。"}, {"ID": 499, "text": "次七，弋彼三飞，明明于征，终日不归，亡。测曰，“弋彼三飞”、适无所从也。"}, {"ID": 500, "text": "次八，唐收禄，社鬼辍哭，或得其沐。测曰，“唐收禄”、复亡也。"}, {"ID": 501, "text": "上九，明珠弹于飞肉，其得不复。测曰，“明珠弹肉”、费不当也。"}]}, {"section": 52, "header": "常", "data": [{"ID": 502, "text": "𝌸常。阴以知臣，阳以知辟，君臣之道，万世不易。"}, {"ID": 503, "text": "初一，戴神墨，履灵式，以一耦万，终不稷。测曰，“戴神墨”、体一形也。"}, {"ID": 504, "text": "次二，内常微，女贞厉。测曰，“内常微”、女不正也。"}, {"ID": 505, "text": "次三，日常其德，三岁不食。测曰，“日常其德”、君道明也。"}, {"ID": 506, "text": "次四，月不常，或失之行。测曰，“月不常”、臣失行也。"}, {"ID": 507, "text": "次五，其从其横，天地之常。测曰，“其从其横”、君臣常也。"}, {"ID": 508, "text": "次六，得七而九，懦挠其刚，不克常。测曰，“得七而九”、弃盛乘衰也。"}, {"ID": 509, "text": "次七，淊淊往来，有常衰如，克承贞。测曰，“淊淊往来”、以正承非也。"}, {"ID": 510, "text": "次八，常疾不疾，咎成不诘。测曰，“常疾不疾”、不能自治也。"}, {"ID": 511, "text": "上九，疾其疾，巫医不失。测曰，“疾其疾”、能自医也。"}]}, {"section": 53, "header": "度", "data": [{"ID": 512, "text": "𝌹度。阴气日躁，阳气日舍，躁躁舍舍，各得其度。"}, {"ID": 513, "text": "初一，中度独失。测曰，“度独失”、不能有成也。"}, {"ID": 514, "text": "次二，泽不舍，冥中度。测曰，“泽不舍”、乃能有正也。"}, {"ID": 515, "text": "次三，小度差差，大櫴之阶。测曰，“小度”之“差”、大度倾也。"}, {"ID": 516, "text": "次四，干桢，利干城。测曰，“干桢”之“利”、利经营也。"}, {"ID": 517, "text": "次五，干不干，櫴于营。测曰，“干不干”、不能有宁也。"}, {"ID": 518, "text": "次六，大度检检，于天示象，垂其范。测曰，“大度检检”、垂象贞也。"}, {"ID": 519, "text": "次七，不度规之，鬼即訾之。测曰，“不度规之”、明察笑也。"}, {"ID": 520, "text": "次八，石赤不夺，节士之必。测曰，“石赤不夺”、可与有要也。"}, {"ID": 521, "text": "上九，积善之贷，十年不复。测曰，“积善之贷”、不得造也。"}]}, {"section": 54, "header": "永", "data": [{"ID": 522, "text": "𝌺永。阴以武取，阳以文与，道可长久。"}, {"ID": 523, "text": "初一，不替不爽，长子之常。测曰，“不替不爽”、永宗道也。"}, {"ID": 524, "text": "次二，内怀替爽，永失贞祥。测曰，“内怀替爽”、安可久也。"}, {"ID": 525, "text": "次三，永其道，未得无咎。测曰，“永其道”、诚可保也。"}, {"ID": 526, "text": "次四，子序不序，先宾永失主。测曰，“子序不序”、非永方也。"}, {"ID": 527, "text": "次五，三纲得于中极，天永厥福。测曰，“三纲”之“永”、其道长也。"}, {"ID": 528, "text": "次六，大永于福，反虚庭，入奠冥。测曰，“大永于福”、福反亡也。"}, {"ID": 529, "text": "次七，老木生莳，永以缠其所无。测曰，“老木生莳”、永厥体也。"}, {"ID": 530, "text": "次八，永不轨，凶亡流于后。测曰，“永不轨”、其命剂也。"}, {"ID": 531, "text": "上九，永终驯首。测曰，“永终驯首”、长恺悌也。"}]}, {"section": 55, "header": "昆", "data": [{"ID": 532, "text": "𝌻昆。阴将离之，阳尚昆之，昆道尚同。"}, {"ID": 533, "text": "初一，昆于黑，不知白。测曰，“昆于黑”、不可谓人也。"}, {"ID": 534, "text": "次二，白黑菲菲，三禽一角同尾。测曰，“三禽一角”、无害心也。"}, {"ID": 535, "text": "次三，昆于白，失不黑，无除，一尾三角。测曰，“昆白”“不黑”、不相亲也。"}, {"ID": 536, "text": "次四，鸟托巢于丛，人寄命于公。测曰，“鸟托巢”、公无贫也。"}, {"ID": 537, "text": "次五，谷不谷，失䟽数，众氂毁玉。测曰，“谷失䟽数”、奚足旬也。"}, {"ID": 538, "text": "次六，昆干井市，文车同轨。测曰，“昆于井市”、同一伦也。"}, {"ID": 539, "text": "次七，盖徧不覆，晏雨不救。测曰，“盖徧不覆”、德不均也。"}, {"ID": 540, "text": "次八，昆于危难，乃覆之安。测日，“危难”之“安”、素施仁也。"}, {"ID": 541, "text": "上九，昆于死，弃寇遗。测曰，“昆于死”、弃厥身也。"}]}, {"section": 56, "header": "减", "data": [{"ID": 542, "text": "𝌼减。阴气息阳气消，阴盛阳衰，万物以微。"}, {"ID": 543, "text": "初一，善减不减，冥。测曰，“善减不减”、常自冲也。"}, {"ID": 544, "text": "次二，心减自中，以形于身。测曰，“心减”“形身”、困诸中也。"}, {"ID": 545, "text": "次三，减其仪，利用光于阶。测曰，“减其仪”、欲自禁也。"}, {"ID": 546, "text": "次四，减于乂，贬其位。测曰，“减于乂”、无以莅众也。"}, {"ID": 547, "text": "次五，减其黄贞，不承于上，宁。测曰，“减黄贞”、臣道丁也。"}, {"ID": 548, "text": "次六，幽阐积，不减不施，石。测曰，“幽阐”“不施”、泽不平也。"}, {"ID": 549, "text": "次七，减其疾，损其䘏，厉不至。测曰，“减其疾”、不至危也。"}, {"ID": 550, "text": "次八，浏涟涟，减于生根。测曰，“浏涟”之“减”、生根毁也。"}, {"ID": 551, "text": "上九，减终，利用登于西山，临于大川。测曰，“减终”之“登”、诚可为也。"}]}, {"section": 57, "header": "唫", "data": [{"ID": 552, "text": "𝌽唫。阴不之化，阳不之施，万物各唫。"}, {"ID": 553, "text": "初一，唫不予，丈夫妇处。测曰，“唫不予”、人所违也。"}, {"ID": 554, "text": "次二，唫于血，资乾骨。测曰，“唫于血”、䂄自肥也。"}, {"ID": 555, "text": "次三，貌不交，唭㘈，唫无辞。测曰，“貌不交”、人道微也。"}, {"ID": 556, "text": "次四，唫其谷，不振不俗，累老及族。测曰，“唫其谷”、不得相希也。"}, {"ID": 557, "text": "次五，不中不督，腐蠹之啬。测曰，“不中不督”、其唫非也。"}, {"ID": 558, "text": "次六，泉源洋洋，唫于丘园。测曰，“泉源”之“唫”、不可讥也。"}, {"ID": 559, "text": "次七，唫于体，黄肉毁。测曰，“唫于体”、骨肉伤也。"}, {"ID": 560, "text": "次八，唫遇祸，祷以牛，解。测曰，“唫遇祸”、大费当也。"}, {"ID": 561, "text": "上九，唫不雨，孚乾脯。测曰，“唫不雨”、何可望也。"}]}, {"section": 58, "header": "守", "data": [{"ID": 562, "text": "𝌾守。阴守户，阳守门，物莫相干。"}, {"ID": 563, "text": "初一，闭朋牖，守元有。测曰，“闭朋牖”、善持有也。"}, {"ID": 564, "text": "次二，迷自守，不如一之有。测曰，“迷自守”、中无所以也。"}, {"ID": 565, "text": "次三，无丧无得，往来默默。测曰，“无丧无得”、守厥故也。"}, {"ID": 566, "text": "次四，象艮有守。测曰，“象艮”之“守”、廉无怙也。"}, {"ID": 567, "text": "次五，守中以和，要侯贞。测曰，“守中以和”、侯之素也。"}, {"ID": 568, "text": "次六，车案轫，圭璧尘。测曰，“车案轫”、不接邻也。"}, {"ID": 569, "text": "次七，群阳不守，男子之贞。测曰，“群阳”之“守”、守贞信也。"}, {"ID": 570, "text": "次八，臼无杵，其碓举，天阴不雨，白日毁暑。测曰，“臼无杵”、其守贫也。"}, {"ID": 571, "text": "上九，与荼有守，辞于卢首，不殆。测曰，“与荼有守”、故愈新也。"}]}, {"section": 59, "header": "翕", "data": [{"ID": 572, "text": "𝌿翕。阴来逆变，阳往顺化，物退降集。"}, {"ID": 573, "text": "初一，狂冲于冥，翕其志。虽欲逍遥，天不之兹。测曰，“狂冲于冥”、天未与也。"}, {"ID": 574, "text": "次二，翕冥中，射贞。测曰，“翕冥中”、正予也。"}, {"ID": 575, "text": "次三，翕食嘬嘬。测曰，“翕食嘬嘬”、利如舞也。"}, {"ID": 576, "text": "次四，翕其羽，利用举。测曰，“翕其羽”、朋友助也。"}, {"ID": 577, "text": "次五，翕其腹，辟金谷。测曰，“翕其腹”、非所以举也。"}, {"ID": 578, "text": "次六，黄心鸿翼，翕于天。测曰，“黄心鸿翼”、利得辅也。"}, {"ID": 579, "text": "次七，翕缴恻恻。测曰，“翕缴恻恻”、被离害也。"}, {"ID": 580, "text": "次八，挥其罦，绝其羂，殆。测曰，“挥罦”“绝羂”、危得遂也。"}, {"ID": 581, "text": "上九，㩣其角，维用抵族。测曰，“㩣其角”、殄厥类也。"}]}, {"section": 60, "header": "聚", "data": [{"ID": 582, "text": "𝍀聚。阴气收聚，阳不禁御，物相崇聚。"}, {"ID": 583, "text": "初一，鬼神以无灵。测曰，“鬼神无灵”、形不见也。"}, {"ID": 584, "text": "次二，燕聚嘻嘻。测曰，“燕聚嘻嘻”、乐淫衍也。"}, {"ID": 585, "text": "次三，宗其高年，群鬼之门。测曰，“宗其高年”、鬼待敬也。"}, {"ID": 586, "text": "次四，牵羊示于丛社，执圭信辟其左股，野。测曰，“牵羊于丛”、不足劳也。"}, {"ID": 587, "text": "次五，鼎血之莸，九宗之好，乃后有孚。测曰，“鼎血之莸”、信王命也。"}, {"ID": 588, "text": "次六，畏其鬼，尊其礼，狂作昧，淫亡。测曰，“畏鬼”之“狂”、过其正也。"}, {"ID": 589, "text": "次七，竦萃于丘冢。测曰，“竦萃丘冢”、礼不废也。"}, {"ID": 590, "text": "次八，鸱鸠在林，㕹彼众禽。测曰，“鸱鸠在林”、众所㕹也。"}, {"ID": 591, "text": "上九，垂涕累鼻，聚家之汇。测曰，“垂涕累鼻”、时命绝也。"}]}, {"section": 61, "header": "积", "data": [{"ID": 592, "text": "𝍁积。阴将大闭，阳尚小开，山川薮泽，万物攸归。"}, {"ID": 593, "text": "初一，冥积否，作明基。测曰，“冥积否”、在恶也。"}, {"ID": 594, "text": "次二，积不用而至于大用，君子介心。测曰，“积不用”、不可规度也。"}, {"ID": 595, "text": "次三，积石不食，费其劳力。测曰，“积石不食”、无可获也。"}, {"ID": 596, "text": "次四，君子积善，至于车耳。测曰，“君子积善”、至于蕃也。"}, {"ID": 597, "text": "次五，藏不满，盗不嬴。测曰，“藏满”“盗嬴”、还自损也。"}, {"ID": 598, "text": "次六，大满硕施，得人无亢。测曰，“大满硕施”、人所来也。"}, {"ID": 599, "text": "次七，魁而颜而，玉帛班而，决欲收寇。测曰，“魁而颜而”、盗之招也。"}, {"ID": 600, "text": "次八，积善辰祸，维先之罪。测曰，“积善辰祸”、非己辜也。"}, {"ID": 601, "text": "上九，小人积非，至于苗裔。测曰，“小人积非”、祸所骫也。"}]}, {"section": 62, "header": "饰", "data": [{"ID": 602, "text": "𝍂餙。阴白阳黑，分行其职，出入有餙。"}, {"ID": 603, "text": "初一，言不言，不以言。测曰，“言不言”、默而信也。"}, {"ID": 604, "text": "次二，无质餙，先文后失服。测曰，“无质”“先文”、失贞也。"}, {"ID": 605, "text": "次三，吐黄酋舌，钳黄聿，利见哲人。测曰，“舌”“聿”之“利”、利见知人也。"}, {"ID": 606, "text": "次四，利口哇哇，商人之贞。测曰，“哇哇”之“贞”、利于商也。"}, {"ID": 607, "text": "次五，下言如水，实以天牝。测曰，“下言”之“水”、能自冲也。"}, {"ID": 608, "text": "次六，言无追如，抑亦飞如，大人震风。测曰，“言无追如”、抑亦扬也。"}, {"ID": 609, "text": "次七，不丁言时，微于辞，见上疑。测曰，“不丁言时”、何可章也。"}, {"ID": 610, "text": "次八，蛁鸣喁喁，血出其口。测曰，“蛁鸣喁喁”、口自伤也。"}, {"ID": 611, "text": "上九，白舌于于，屈于根，君子否信。测曰，“白舌于于”、诚可长也。"}]}, {"section": 63, "header": "疑", "data": [{"ID": 612, "text": "𝍃疑。阴阳相磑，物咸雕离，若是若非。"}, {"ID": 613, "text": "初一，疑恛恛，失贞矢。测曰，“疑恛”“失贞”、何可定也。"}, {"ID": 614, "text": "次二，疑自反，孚不远。测曰，“疑自反”、反清静也。"}, {"ID": 615, "text": "次三，疑强昭，受兹闵闵，于其心祖。测曰，“疑强昭”、中心冥也。"}, {"ID": 616, "text": "次四，疑考旧，遇贞孚。测曰，“疑考旧”、先问也。"}, {"ID": 617, "text": "次五，𧋒黄，疑金中。测曰，“𧋒黄疑中”、邪夺正也。"}, {"ID": 618, "text": "次六，誓贞可听，疑则有诚。测曰，“誓贞可听”、明王命也。"}, {"ID": 619, "text": "次七，鬼魂疑贞厉，嚘呜，戈木之乌，射穴之狐，反自耳，厉。测曰，“鬼魂”之“疑”、诚不可信也。"}, {"ID": 620, "text": "次八，颠疑遇干客，三岁不射。测曰，“颠疑遇客”、甚足敬也。"}, {"ID": 621, "text": "上九，九疑无信，控弧拟麋，无。测曰，“九疑无信”、终无所名也。"}]}, {"section": 64, "header": "视", "data": [{"ID": 622, "text": "𝍄视。阴成魄，阳成妣，物之形貌咸可视。"}, {"ID": 623, "text": "初一，内其明，不用其光。测曰，“内其明”、自窥深也。"}, {"ID": 624, "text": "次二，君子视内，小人视外。测曰，“小人视外”、不能见心也。"}, {"ID": 625, "text": "次三，视其德，可以干王之国。测曰，“视德”之“干”、乃能有全也。"}, {"ID": 626, "text": "次四，粉其题䪻，雨其渥须，视无姝。测曰，“粉题”“雨须”、不可忍瞻也。"}, {"ID": 627, "text": "次五，鸾凤纷如，厥德晖如。测曰，“鸾凤纷如”、德光皓也。"}, {"ID": 628, "text": "次六，素车翠盖，维视之害贞。测曰，“素车翠盖”、徒好外也。"}, {"ID": 629, "text": "次七，视其瑕，无秽。测曰，“视其瑕”、能自矫也。"}, {"ID": 630, "text": "次八，翡翠于飞，离其翼；狐鼦之毛，躬之贼。测曰，“翡翠”“狐鼦”、好作咎也。"}, {"ID": 631, "text": "上九，日没其光，贲于东方，用视厥始。测曰，“日没”“贲东”、终顾始也。"}]}, {"section": 65, "header": "沈", "data": [{"ID": 632, "text": "𝍅沈。阴怀于阳，阳怀于阴，志在玄宫。"}, {"ID": 633, "text": "初一，沈耳于闺，不闻贞。测曰，“沈耳于闺”、失德体也。"}, {"ID": 634, "text": "次二，沈视自见，贤于眇之眄。测曰，“沈视”之“见”、得正美也。"}, {"ID": 635, "text": "次三，沈于美，失贞矢。测曰，“沈于矢”、作聋盲也。"}, {"ID": 636, "text": "次四，宛雏沈视，食苦贞。测曰，“宛雏沈视”、择食方也。"}, {"ID": 637, "text": "次五，雕鹰高翔，沈其腹，好𡢘恶粥。测曰，“雕鹰高翔”、在腐粮也。"}, {"ID": 638, "text": "次六，见票如累，明，利以正于王。测曰，“见票如累”、其道明也。"}, {"ID": 639, "text": "次七，离如娄如，赤肉鸱枭，厉。测曰，“离娄”“赤肉”、食不臧也。"}, {"ID": 640, "text": "次八，盼得药，利征。测曰，“盼得其药”、利征迈也。"}, {"ID": 641, "text": "次九，血如刚，沈于颡，前尸后丧。测曰，“血刚”“沈颡”、终以贪败也。"}]}, {"section": 66, "header": "内", "data": [{"ID": 642, "text": "𝍆内。阴去其内而在于外，阳去其外而在乎内，万物之既。"}, {"ID": 643, "text": "初一，谨于媐㐜，初贞后宁。测曰，“谨于媐㐜”、始女贞也。"}, {"ID": 644, "text": "次二，邪其内主，迂彼黄床。测曰，“邪其内主”、远乃宁也。"}, {"ID": 645, "text": "次三，尔仪而悲，坎我西阶。测曰，“尔仪而悲”、代母情也。"}, {"ID": 646, "text": "次四，好小好危，丧其蕴袍，厉。测曰，“好小好危”、不足荣也。"}, {"ID": 647, "text": "次五，龙下于泥，君子利用取媐，遇庸夷。测曰，“龙下于泥”、阳下阴也。"}, {"ID": 648, "text": "次六，黄昏于飞，内其羽，虽欲满宫，不见其女。测曰，“黄昏”“内羽”、不能自禁也。"}, {"ID": 649, "text": "次七，枯垣生莠，皬头内其雉妇，有。测曰，“枯垣生莠”、勿庆类也。"}, {"ID": 650, "text": "次八，内不克妇，荒家及国，涉深不可测。测曰，“内不克妇”、国之孽也。"}, {"ID": 651, "text": "上九，雨降于地，不得止，不得过。测曰，“雨降于地”、泽节也。"}]}, {"section": 67, "header": "去", "data": [{"ID": 652, "text": "𝍇去。阳去其阴，阴去其阳，物咸倜倡。"}, {"ID": 653, "text": "初一，去此灵渊，舍彼枯园。测曰，“去此灵渊”、不以谦将也。"}, {"ID": 654, "text": "次二，去彼枯园，舍下灵渊。测曰，“舍下灵渊”、谦道光也。"}, {"ID": 655, "text": "次三，高其步，之堂有露。测曰，“高步”“有露”、妄升也。"}, {"ID": 656, "text": "次四，去于父子，去于臣主。测曰，“去于父子”、非所望也。"}, {"ID": 657, "text": "次五，攓其衣，之庭有麋。测曰，“攓衣”“有麋”、亦可惧也。"}, {"ID": 658, "text": "次六，躬去于成，天遗厥名。测曰，“躬去于成”、让不居也。"}, {"ID": 659, "text": "次七，去其德贞，三死不令。测曰，“去其德贞”、终死丑也。"}, {"ID": 660, "text": "次八，月高弦，火几县，不可以动，动有愆。测曰，“月弦火县”、恐见咎也。"}, {"ID": 661, "text": "上九，求我不得，自我西北。测曰，“求我不得”、安可久也。"}]}, {"section": 68, "header": "晦", "data": [{"ID": 662, "text": "𝍈晦。阴登于阳，阳降于阴，物咸丧明。"}, {"ID": 663, "text": "初一，同冥独见，幽贞。测曰，“同冥独见”、中独昭也。"}, {"ID": 664, "text": "次二，盲征否。测曰，“盲征否”、明不见道也。"}, {"ID": 665, "text": "次三，阴行阳从，利作不凶。测曰，“阴行阳从”、事必外也。"}, {"ID": 666, "text": "次四，晦其类，失金匮。测曰，“晦其类”、法度废也。"}, {"ID": 667, "text": "次五，日正中，月正隆，君子自晦不入穷。测曰，“日中”“月隆”、明恐挫也。"}, {"ID": 668, "text": "次六，玄鸟维愁，明降于幽。测曰，“玄鸟维愁”、将下昧也。"}, {"ID": 669, "text": "次七，䏴提明德，或遵之行。测曰，“䏴提明”、德将遵行也。"}, {"ID": 670, "text": "次八，视非其直，夷其右目，灭国丧家。测曰，“视非”“夷目”、国以丧也。"}, {"ID": 671, "text": "上九，晦冥冥，利于不明之贞。测曰，“晦冥”之“利”、不得独明也。"}]}, {"section": 69, "header": "瞢", "data": [{"ID": 672, "text": "𝍉瞢。阴征南，阳征北，物失明贞，莫不瞢瞢。"}, {"ID": 673, "text": "初一，瞢复睒天，不覩其轸。测曰，“瞢复睒天”、无能见也。"}, {"ID": 674, "text": "次二，明复睒天，覩其根。测曰，“明复睒天”、中独烂也。"}, {"ID": 675, "text": "次三，师或导射，豚其埻。测曰，“师或导射”、无以辨也。"}, {"ID": 676, "text": "次四，鉴贞不迷，于人攸资。测曰，“鉴贞不迷”、诚可信也。"}, {"ID": 677, "text": "次五，倍明仮光，触蒙昏。测曰，“倍明仮光”、人可频也。"}, {"ID": 678, "text": "次六，瞢瞢之离，不宜荧且𡛖。测曰，“瞢瞢之离”、中薆薆也。"}, {"ID": 679, "text": "次七，瞢好，明其所恶。测曰，“瞢好”之“恶”、著不可昧也。"}, {"ID": 680, "text": "次八，昏辰利于月，小贞未及星。测曰，“昏辰利月”、尚可愿也。"}, {"ID": 681, "text": "上九，时𨲠𨲠，不获其嘉，男子折笄，妇人易哿。测曰，“不获其嘉”、男死妇叹也。"}]}, {"section": 70, "header": "穷", "data": [{"ID": 682, "text": "𝍊穷。阴气塞宇，阳亡其所，万物穷遽。"}, {"ID": 683, "text": "初一，穷其穷，而民好中。测曰，“穷其穷”、情在中也。"}, {"ID": 684, "text": "次二，穷不穷，而民不中。测曰，“穷不穷”、诈可隆也。"}, {"ID": 685, "text": "次三，穷思达。测曰，“穷思达”、师在心也。"}, {"ID": 686, "text": "次四，土不和，木科椭。测曰，“土不和”、病乎民也。"}, {"ID": 687, "text": "次五，羹无糁，其腹坎坎，不失其范。测曰，“羹无糁”、犹不失其正也。"}, {"ID": 688, "text": "次六，山无角，水无鳞，困犯身。测曰，“山无角”、困百姓也。"}, {"ID": 689, "text": "次七，正其足，蹛于狴狱，三岁见录。测曰，“正其足”、险得平也。"}, {"ID": 690, "text": "次八，涉于霜雪，累项于䣛。测曰，“累项于䣛”、亦不足生也。"}, {"ID": 691, "text": "上九，破璧毁圭，曰竈生鼃，天祸以他。测曰，“破璧毁圭”、逢不幸也。"}]}, {"section": 71, "header": "割", "data": [{"ID": 692, "text": "𝍋割。阴气割物，阳形县杀，七日几绝。"}, {"ID": 693, "text": "初一，割其耳目，及其心腹，厉。测曰，“割其耳目”、中无外也。"}, {"ID": 694, "text": "次二，割其肬赘，利以无秽。测曰，“割其肬赘”、恶不得大也。"}, {"ID": 695, "text": "次三，割鼻食口，丧其息主。测曰，“割鼻”“丧主”、损无荣也。"}, {"ID": 696, "text": "次四，宰割平平。测曰，“宰割平平”、能有成也。"}, {"ID": 697, "text": "次五，割其股肱，丧其服马。测曰，“割其股肱”、亡大臣也。"}, {"ID": 698, "text": "次六，割之无创，饱于四方。测曰，“割之无创”、道可分也。"}, {"ID": 699, "text": "次七，紫霓矞云，朋围日，其疾不割。测曰，“紫霓矞云”、不知刊也。"}, {"ID": 700, "text": "次八，割其蠹，得必疾。测曰，“割其蠹”、国所便也。"}, {"ID": 701, "text": "上九，割肉取骨，灭顶于血。测曰，“割肉”“灭血”、不能自全也。"}]}, {"section": 72, "header": "止", "data": [{"ID": 702, "text": "𝍌止。阴大止物于上，阳亦止物于下，下上俱止。"}, {"ID": 703, "text": "初一，止于止，内明无咎。测曰，“止于止”、智足明也。"}, {"ID": 704, "text": "次二，车轫俟，马酋止。测曰，“车轫”“马止”、不可以行也。"}, {"ID": 705, "text": "次三，关其门户，用止狂蛊。测曰，“关其门户”、御不当也。"}, {"ID": 706, "text": "次四，止于童木，求其䟽谷。测曰，“止于童木”、求其穷也。"}, {"ID": 707, "text": "次五，柱奠庐，盖盖车，谷均䟽。测曰，“柱”及“盖”“谷”、贵中也。"}, {"ID": 708, "text": "次六，方轮广轴，坎轲其舆。测曰，“方轮”“坎轲”、还自震也。"}, {"ID": 709, "text": "次七，车累其俿，马猎其蹄，止贞。测曰，“车累”“马猎”、行可邻也。"}, {"ID": 710, "text": "次八，弓善反，弓恶反，善马恨，恶马恨，绝弸破车，终不偃。测曰，“弓反”“马恨”、终不可以也。"}, {"ID": 711, "text": "上九，折于株木，輆于砭石，止。测曰，“折木”“輆石”、君子所止也。"}]}, {"section": 73, "header": "坚", "data": [{"ID": 712, "text": "𝍍坚。阴形胼冒，阳丧其绪，物竞坚强。"}, {"ID": 713, "text": "初一，磐石固内，不化贞。测曰，“磐石固内”、不可化也。"}, {"ID": 714, "text": "次二，坚白玉形，内化贞。测曰，“坚白玉形”、变可为也。"}, {"ID": 715, "text": "次三，坚不凌，或泄其中。测曰，“坚不凌”、不能持齐也。"}, {"ID": 716, "text": "次四，小螽营营，螮其蛡蛡，不介在坚螮。测曰，“小螽营营”、固其氐也。"}, {"ID": 717, "text": "次五，蛡大螮小，虚。测曰，“蛡大螮小”、国虚空也。"}, {"ID": 718, "text": "次六，韱螮纱纱，县于九州。测曰，“韱螮”之“县”、民以康也。"}, {"ID": 719, "text": "次七，坚颠触冢。测曰，“坚颠触冢”、不知所行也。"}, {"ID": 720, "text": "次八，怙坚祸，惟用解𧋈之贞。测曰，“怙坚祸”、用直方也。"}, {"ID": 721, "text": "上九，螽焚其翊，丧于尸。测曰，“螽焚其翊”、所凭丧也。"}]}, {"section": 74, "header": "成", "data": [{"ID": 722, "text": "𝍎成。阴气方消，阳藏于灵，物济成形。"}, {"ID": 723, "text": "初一，成若否，其用不已，冥。测曰，“成若否”、所以不败也。"}, {"ID": 724, "text": "次二，成微改改，未成而殆。测曰，“成微改改”、不能自遂也。"}, {"ID": 725, "text": "次三，成跃以缩，成飞不逐。测曰，“或跃以缩”、成德壮也。"}, {"ID": 726, "text": "次四，将成矜败。测曰，“将成”之“矜”、成道病也。"}, {"ID": 727, "text": "次五，中成独督，大。测曰，“中成独督”、能处中也。"}, {"ID": 728, "text": "次六，成魁琐，以成获祸。测曰，“成”之“魁琐”、不以让也。"}, {"ID": 729, "text": "次七，成阙，补。测曰，“成阙”之“补”、固难承也。"}, {"ID": 730, "text": "次八，时成不成，天降亡贞。测曰，“时成不成”、独失中也。"}, {"ID": 731, "text": "上九，成穷入于败，毁成，君子不成。测曰，“成穷”以“毁”、君子以终也。"}]}, {"section": 75, "header": "䦯", "data": [{"ID": 732, "text": "𝍏䦯。阴阳交跌，相阖成一，其祸泣万物。"}, {"ID": 733, "text": "初一，圜方杌棿，其内窾换。测曰，“圜方杌棿”、内相失也。"}, {"ID": 734, "text": "次二，䦯无间。测曰，“无间”之“䦯”、一其二也。"}, {"ID": 735, "text": "次三，龙袭非其穴，光亡于室。测曰，“龙袭非穴”、失其常也。"}, {"ID": 736, "text": "次四，臭肥灭鼻，利美贞。测曰，“灭鼻”之“贞”、没所劳也。"}, {"ID": 737, "text": "次五，啮骨折齿，满缶。测曰，“啮骨折齿”、大贪利也。"}, {"ID": 738, "text": "次六，饮汗吭吭，得其膏滑。测曰，“饮汗吭吭”、道足嗜也。"}, {"ID": 739, "text": "次七，䦯其差，前合后离。测曰，“䦯其差”、其合离也。"}, {"ID": 740, "text": "次八，辅其折，廅其缺，其人晖且偈。测曰，“辅折”“廅缺”、犹可善也。"}, {"ID": 741, "text": "上九，阴阳启𠯒，其变赤白。测曰，“阴阳启𠯒”、极则反也。"}]}, {"section": 76, "header": "失", "data": [{"ID": 742, "text": "𝍐失。阴大作贼，阳不能得，物陷不测。"}, {"ID": 743, "text": "初一，刺虚灭刃。测曰，“刺虚灭刃”、深自几也。"}, {"ID": 744, "text": "次二，藐德灵徵，失。测曰，“藐德”之“失”、不知畏徵也。"}, {"ID": 745, "text": "次三，卒而从而，䘏而竦而，于其心祖。测曰，“卒而从而”、能自改也。"}, {"ID": 746, "text": "次四，信过不食，至于侧匿。测曰，“信过不食”、失正禄也。"}, {"ID": 747, "text": "次五，黄儿以中，蕃；君子以之，洗于愆。测曰，“黄儿以中”、过以洗也。"}, {"ID": 748, "text": "次六，满其仓，芜其田，食其实，不养其根。测曰，“满仓”“芜田”、不能修本也。"}, {"ID": 749, "text": "次七，疾则药，巫则酌。测曰，“疾药”“巫酌”、祸可转也。"}, {"ID": 750, "text": "次八，雌鸣干辰，牝角鱼木。测曰，“雌鸣于辰”、厥正反也。"}, {"ID": 751, "text": "上九，日月之逝，改于尸。测曰，“改于尸”、尚不远也。"}]}, {"section": 77, "header": "剧", "data": [{"ID": 752, "text": "𝍑剧。阴穷大泣，阳无介俦，离之剧。"}, {"ID": 753, "text": "初一，骨累其肉，内幽。测曰，“骨累其肉”、贼内行也。"}, {"ID": 754, "text": "次二，血出之蚀，凶贞。测曰，“血出之蚀”、君子伤之也。"}, {"ID": 755, "text": "次三，酒作失德，鬼睒其室。测曰，“酒作失德”、不能持也。"}, {"ID": 756, "text": "次四，食于剧，父母采餕，若。测曰，“食剧”以“若”、为顺禄也。"}, {"ID": 757, "text": "次五，出野见虚，有虎牧猪，搴絝与襦。测曰，“出野见虚”、无所措足也。"}, {"ID": 758, "text": "次六，四国满斯，宅。测曰，“四国满斯”、求安宅也。"}, {"ID": 759, "text": "次七，麃而半而，戴祸颜而。测曰，“麃而半而”、戴祸较也。"}, {"ID": 760, "text": "次八，瓶累于繘，贞顇。测曰，“瓶累于繘”、厥职迫也。"}, {"ID": 761, "text": "上九，海水群飞，蔽于天杭。测曰，“海水群飞”、终不可语也。"}]}, {"section": 78, "header": "驯", "data": [{"ID": 762, "text": "𝍒驯。阴气大顺，浑沌无端，莫见其根。"}, {"ID": 763, "text": "初一，黄灵幽贞，驯。测曰，“黄灵幽贞”、顺以正也。"}, {"ID": 764, "text": "次二，𡢘其膏，女子之劳，不静亡命。测曰，“𡢘膏”之“亡”、不能清净也。"}, {"ID": 765, "text": "次三，牝贞常慈，卫其根。测曰，“牝贞常慈”、不忘本也。"}, {"ID": 766, "text": "次四，徇其劳，不如五之豪。测曰，“徇其劳”、伐善也。"}, {"ID": 767, "text": "次五，灵囊大包，其德珍黄。测曰，“灵囊大包”、不敢自盛也。"}, {"ID": 768, "text": "次六，囊失括，泄珍器。测曰，“囊失括”、臣口溢也。"}, {"ID": 769, "text": "次七，方坚犯顺，利臣贞。测曰，“方坚犯顺”、守正节也。"}, {"ID": 770, "text": "次八，驯非其正，不保厥命。测曰，“驯非其正”、无所统一也。"}, {"ID": 771, "text": "上九，驯义忘生，赖于天贞。测曰，“驯义忘生”、受命必也。"}]}, {"section": 79, "header": "将", "data": [{"ID": 772, "text": "𝍓将。阴气济物乎上，阳信将复始之乎下。"}, {"ID": 773, "text": "初一，将造邪，元厉。测曰，“将造邪”、危作主也。"}, {"ID": 774, "text": "次二，将无疵，元睟。测曰，“将无疵”、易为后也。"}, {"ID": 775, "text": "次三，炉钧否，利用止。测曰，“炉钧否”、化内伤也。"}, {"ID": 776, "text": "次四，将飞得羽，利以登于天。测曰，“将飞得羽”、其辅强也。"}, {"ID": 777, "text": "次五，大爵将飞，拔其翮，毛羽虽众，不得适。测曰，“大雀”“拔翮”、不足赖也。"}, {"ID": 778, "text": "次六，日失烈烈，君子将衰降。测曰，“日失烈烈”、自光大也。"}, {"ID": 779, "text": "次七，趹舩跋车，其害不遐。测曰，“趹舩跋车”、不远害也。"}, {"ID": 780, "text": "次八，小子在渊，丈人播舩。测曰，“丈人播舩”、济溺世也。"}, {"ID": 781, "text": "上九，红蚕缘于枯桑，其茧不黄。测曰，“缘于枯桑”、蚕功败也。"}]}, {"section": 80, "header": "难", "data": [{"ID": 782, "text": "𝍔难。阴气方难，水凝地拆，阳弱于渊。"}, {"ID": 783, "text": "初一，难我冥冥。测曰，“难我冥冥”、未见形也。"}, {"ID": 784, "text": "次二，冻冰渎，狂马椯木。测曰，“狂马椯木”、妄生也。"}, {"ID": 785, "text": "次三，中坚刚，难于非常。测曰，“中坚刚”、终莫倾也。"}, {"ID": 786, "text": "次四，卵破石，毈。测曰，“卵破”之“毈”、小人难也。"}, {"ID": 787, "text": "次五，难无间，虽大不勤。测曰，“难无间”、中密塞也。"}, {"ID": 788, "text": "次六，大车川川，上輆于山，下触于川。测曰，“大车川川”、上下輆也。"}, {"ID": 789, "text": "次七，拔石䂦䂦，力没以尽。测曰，“拔石䂦䂦”、乘时也。"}, {"ID": 790, "text": "次八，触石决木，维折角。测曰，“触石决木”、非所治也。"}, {"ID": 791, "text": "上九，角解豸，终以直，其有施。测曰，“角解豸”、终以直之也。"}]}, {"section": 81, "header": "勤", "data": [{"ID": 792, "text": "𝍕勤。阴冻冱，戁创于外，微阳邸冥，膂力于内。"}, {"ID": 793, "text": "初一，勤于心，否贞。测曰，“勤”“否贞”、中不正也。"}, {"ID": 794, "text": "次二，劳有恩，勤悾悾，君子有中。测曰，“劳有恩”，“勤”有诸情也。"}, {"ID": 795, "text": "次三，羁角之吾，其泣呱呱，未得襁杖。测曰，“羁角之吾”、不得命也。"}, {"ID": 796, "text": "次四，勤于力，放倍忘食，大人有克。测曰，“勤力”“忘食”、大人德也。"}, {"ID": 797, "text": "次五，往蹇蹇，祸迩福远。测曰，“往”之“蹇蹇”、远乎福也。"}, {"ID": 798, "text": "次六，勤有成功，几于天。测曰，“勤有成功”、天所来辅也。"}, {"ID": 799, "text": "次七，劳牵不其鼻，于尾，弊。测曰，“劳牵”之“弊”、其道逆也。"}, {"ID": 800, "text": "次八，劳踖踖，心爽，蒙柴不却。测曰，“劳踖踖”、躬殉国也。"}, {"ID": 801, "text": "上九，其勤其勤，抱车入渊，负舟上山。测曰，“其勤其勤”、劳不得也。"}]}, {"section": 82, "header": "养", "data": [{"ID": 802, "text": "𝍖养。阴弸于野，阳蓲万物，赤之于下。"}, {"ID": 803, "text": "初一，藏心于渊，美厥灵根。测曰，“藏心于渊”、神不外也。"}, {"ID": 804, "text": "次二，墨养邪，元函否贞。测曰，“墨养邪”、中心败也。"}, {"ID": 805, "text": "次三，粪以肥丘，育厥根荄。测曰，“粪以肥丘”、中光大也。"}, {"ID": 806, "text": "次四，燕食扁扁，其志𠑩𠑩，利用征贾。测曰，“燕食扁扁”、志在赖也。"}, {"ID": 807, "text": "次五，黄心在腹，白骨生肉，孚德不复。测曰，“黄心在腹”、上得天也。"}, {"ID": 808, "text": "次六，次次，一日三饩，祇牛之兆，肥不利。测曰，“次次”之“饩”、肥无身也。"}, {"ID": 809, "text": "次七，小子牵象，妇人徽猛，君子养病。测曰，“牵象”“养病”、不相因也。"}, {"ID": 810, "text": "次八，鲠不脱，毒疾发，鬼上垄。测曰，“鲠”“疾”之“发”、归于坟也。"}, {"ID": 811, "text": "上九，星如岁如，复继之初。测曰，“星如岁如”、终始养也。"}, {"ID": 812, "text": "踦赞一，冻登赤天，晏入玄泉。测曰，“冻登赤天”、阴作首也。"}, {"ID": 813, "text": "嬴赞二，一虚一嬴，踦奇所生。测曰，“虚”“嬴”“踦踦”、禅无已也。"}]}, {"section": 83, "header": "玄冲", "data": [{"ID": 814, "text": "中则阳始，《应》则阴生。《周》、复乎德；《迎》、逆乎刑。《礥》、大戚；《遇》、小愿。《闲》孤而《竈》邻。《少》、微也；《大》、肥也。《戾》、内反；《廓》、外违。《上》、触素；《文》、多故。《干》、狂也；《礼》、方也。《𤕠》则来而《逃》则亡。《羡》、私曲；《唐》、公而无欲。《差》过也而《常》谷。《童》寡有而《度》无乏。《增》始昌而《永》极长。《锐》执一而《昆》大同。《达》、日益其类；《减》、日损其汇。《交》、相从也；《唫》、不通也。《䎡》、有畏；《守》、不可攻。《傒》也出，《翕》也入。《从》散也而《聚》集也。《进》、多谋；《积》、多财。《释》、推也；《饰》、衰也。《格》好也是而《疑》恶也非。《夷》平而《视》倾。《乐》、上杨；《沉》、下藏。《争》、士齐也；《内》、女怀也。《务》则憙而《去》则悲。《事》、尚作；《晦》、尚休。《更》、变而共笑；《瞢》、久而益忧。《断》、多事；《穷》、无喜。《毅》敢而《割》惫。《装》、徙乡；《止》、不行。《众》、温柔；《坚》、寒刚。《密》、不可闲；《成》、不可更。《亲》、亲乎善；《䦯》、䦯乎恩。《敛》也得，《失》亡福。《强》、善不倦；《剧》、恶不息。《睟》、君道也；《驯》、臣保也。《盛》壮《将》老也。《居》、得乎位；《难》、遇乎诎。《法》、易与天下同也；《勤》、苦而无功也。《养》受群馀，君子养，小人养凶也。"}]}, {"section": 84, "header": "太玄经错", "data": [{"ID": 815, "text": "《中》始《周》旋。《羡》曲《毅》端。《睟》、《文》之道，或淳或班。《强》也健，《傒》也弱。《积》也多而《少》也约。《视》也见而《晦》也瞀。《童》无知，《盛》而有馀。《去》离故而《将》来初。《大》也外而《翕》也内。《𤕠》也进，《䎡》也退。《乐》、佚逷；《勤》、蹶蹶。《达》、思通；《穷》、思索。《于》在朝而《内》在席。《差》、自憎；《餙》、自好。《格》不容而《昆》宽裕。《增》日益而《减》日损。《驯》奉令而《戾》相反。《释》也柔而《坚》也刚。《夷》平易而《难》颉顽。《断》多决而《疑》犹与。《逃》、有避；《争》、有趣。《进》、欲行；《止》、欲鸷。《廓》、无方；《务》、无二。《应》也今而《度》也古。《迎》、知前；《永》、见后。《从》也牵，《守》也固。《礥》、拔难；《剧》、无赦。《唐》荡荡而《闲》瘗塞。《更》、造新；《常》、因故。《失》、大亡；《敛》、小得。《竈》、好利；《法》、恶刻。《礼》也都而《居》也室。《聚》、事虚；《众》、事实。《䦯》也皆合二而《密》也成用一。《上》、志高；《沉》、志下。《交》、多友；《唫》、少与。《锐》、鏩鏩；《瞢》、𠝩跙。《亲》、附䟽；《割》、犯血。《遇》、逢难；《装》、候时。《事》、自竭；《养》、自兹。《格》也乖而《昆》也同。《增》有益而《减》有损。《成》者、功就不可易也。"}]}, {"section": 85, "header": "太玄攡", "data": [{"ID": 816, "text": "玄者、幽攡万类而不见形者也。资陶虚无而生乎规，𢺄神明而定摹，通同古今以开类，攡措阴阳而发气。一判一合，天地备矣。天日回行，刚柔接矣。还复其所，终始定矣。一生一死，性命莹矣。"}, {"ID": 817, "text": "仰以观乎象，俯以视乎情。察性知命，原始见终。三仪同科，厚薄相劘。圜则杌棿，方则啬𠫤。嘘则流体，唫则凝形。是故阖天谓之宇，辟宇谓之宙。日月往来，一寒一暑。律则成物，历则编时。律历交道，圣人以谋。昼以好之，夜以丑之。一昼一夜，阴阳分索。夜道极阴，昼道极阳。牝牡群贞，以攡吉凶。则君臣、父子、夫妇之道辩矣。是故日动而东，天动而西，天日错行，阴阳更巡。死生相摎，万物乃缠。故玄聘取天下之合而连之者也。缀之以其类，占之以其觚，晓天下之瞶瞶，莹天下之晦晦者，其唯玄乎。"}, {"ID": 818, "text": "夫玄晦其位而冥其畛，深其阜而眇其根，欀其功而幽其所以然者也。故玄卓然示人远矣，旷然廓人大矣，渊然引人深矣，渺然绝人眇矣。嘿而该之者，玄也；㩣而散之者，人也。稽其门，辟其户，叩其键，然后乃应。况其否者乎？人之所好而不足者，善也；人之所丑而有馀者，恶也。君子日强其所不足而拂其所有馀，则玄道之几矣。仰而视之在乎上，俯而窥之在乎下，企而望之在乎前，弃而忘之在乎后，欲违则不能，嘿则得其所者玄也。"}, {"ID": 819, "text": "故玄者，用之至也。见而知之者智也，视而爱之者仁也，断而决之者勇也，兼制而博用者公也，能以偶物者通也，无所系輆者圣也。时与不时者命也。虚形万物所道之谓道也，因循无革天下之理得之谓德也，理生昆群兼爱之谓仁也，列敌度宜之谓义也。秉道德仁义而施之之谓业也。莹天功、明万物之谓阳也，幽无形、深不测之谓阴也。阳知阳而不知阴，阴知阴而不知阳，知阴知阳，知止知行，知晦知明者，其唯玄乎。"}, {"ID": 820, "text": "县之者、权也，平之者、衡也。浊者使清，险者使平。离乎情者必著乎伪，离乎伪者必著乎情。情伪相荡而君子小人之道较然见矣。玄者、以衡量者也。高者下之，卑者举之，饶者取之，罄者与之，明者定之，疑者提之。规之者、思也，立之者、事也，说之者、辩也，成之者、信也。"}, {"ID": 821, "text": "夫天宙然示人神矣，夫地他然示人明也。天地奠位，神明通气，有一有二有三。位各殊辈，回行九区，终始连属，上下无隅。察龙虎之文，观鸟龟之理，运诸桼政，系之泰始极焉，以通琁玑之统，正玉衡之平。圜方之相研，刚柔之相干，盛则人衰，穷则更生，有实有虚，流止无常。"}, {"ID": 822, "text": "夫天地设，故贵贱序。四时行，故父子继。律历陈，故君臣理。常变错，故百事析。质文形，故有无明。吉凶见，故善否著。虚实荡，故万物缠。阳不极则阴不萌，阴不极则阳不牙。极寒生热，极热生寒。信道致诎，诎道致信。其动也，日造其所无而好其所新；其静也，日减其所有而损其所成。故推之以刻，参之以晷；反覆其序，轸转其道也。以见不见之形，抽不抽之绪，与万类相连也。"}, {"ID": 823, "text": "其上也县天，下也沦渊；纤也入薉，广也包畛。其道游冥而挹盈，存存而亡亡，微微而章章，始始而终终。近玄者，玄亦近之；远玄者，玄亦远之。譬若天苍苍然在于东面、南面、西面、北面，仰而无不在焉，及其俛则不见也。天岂去人哉？人自去也。冬至及夜半以后者，近玄之象也。进而未极，往而未至，虚而未满，故谓之近玄。夏至及日中以后者，远玄之象也。进极而退，往穷而还，已满而损，故谓之远玄。日一南而万物死，日一北而万物生；斗一北而万物虚，斗一南而万物盈。日之南也，右行而左还；斗之南也，左行而右还。或左或右，或死或生，神灵合谋，天地乃并，天神而地灵。"}]}, {"section": 86, "header": "太玄莹", "data": [{"ID": 824, "text": "天地开辟，宇宙祏坦。天元咫步，日月纪数。周浑历纪，群伦品庶。或合或离，或嬴或踦。故曰：假哉天地，啗函启化，罔裕于玄。终始幽明，表赞神灵。太阳乘阴，万物该兼。周流九虚，而祸福絓罗。"}, {"ID": 825, "text": "凡十有二始，群伦抽绪，故有一、二、三，以絓以罗，玄术莹之。鸿本五行，九位施重，上下相因，丑在其中，玄术莹之。天圜地方，极植中央，动以历静，时乘十二，以建七政，玄术莹之。斗振天而进，日违天而退；或振或违，以立五纪，玄术莹之。植表施景，榆漏率刻，昏明考中，作者以戒，玄术莹之。泠竹为管，室灰为候，以揆百度；百度既设，济民不误，玄术莹之。东西为纬，南北为经；经纬交错，邪正以分，吉凶以形，玄术莹之。凿井澹水，钻火㸐木，流金陶土，以和五美；五美之资，以资百体，玄术莹之。奇以数阳，偶以数阴，奇偶推演，以计天下，玄术莹之。六始为律，六间为吕，律吕既恊，十二以调，日辰以数，玄术莹之。方州部家，八十一所，画下中上，以表四海，玄术莹之。一辟、三公、九卿、二十七大夫、八十一元士，少则制众，无则治有，玄术莹之。古者不𨖛不虞，慢其思虑，匪筮匪卜，吉凶交渎；于是圣人乃作蓍龟，钻精倚神，钳知休咎，玄术莹之。是故欲知不可知，则拟之以乎卦兆；测深摹远，则索之以乎思虑。二者其以精立乎？夫精以卜筮，神动其变；精以思虑，谋合其适；精以立正，莫之能仆；精以有守，莫之能夺。故夫抽天下之蔓蔓，散天下之混混者，非精其孰能之？"}, {"ID": 826, "text": "夫作者，贵其有循而体自然也。其所循也大，则其体也壮；其所循也小，则其体也瘠。其所循也直，则其体也浑；其所循也曲，则其体也散。故不㩴所有，不强所无。譬诸身，增则赘而割则亏。故质干在乎自然，华藻在乎人事人事也。具可损益欤？夫一一所以摹始而测深也，三三所以尽终而极崇也，二二所以参事而要中也。人道象焉。其事而不务其辞，多其变而不多其文也。不约则其指不详，不要则其应不博，不浑则其事不散，不沈则其意不见。是故文以见乎质，辞以睹乎情，观其施辞，则其心之所欲者见矣。"}, {"ID": 827, "text": "夫道有因有循，有革有化。因而循之，与道神之。革而化之，与时宜之。故因而能革，天道乃得；革而能因，天道乃驯。夫物不因不生，不革不成。故知因而不知革，物失其则；知革而不知因，物失其均。革之匪时，物失其基。因之匪理，物丧其纪。因革乎因革，国家之矩范也。矩范之动，成败之效也。"}, {"ID": 828, "text": "立天之经曰阴与阳，形地之纬曰从与横，表人之行曰晦与明。阴阳曰合其判，从横曰纬其经，晦明曰别其材。阴阳、该极也，经纬、所遇也，晦明、质性也。阳不阴，无与合其施；经不纬，无以成其谊；明不晦，无以别其德。阴阳所以抽啧也，从横所以莹理也，明晦所以昭事也。啧情也抽，理也莹，事也昭，君子之道也。"}, {"ID": 829, "text": "往来熏熏，得亡之门。夫何得何亡？得福而亡祸也。天地福顺而祸逆，山川福庳而祸高，人道福正而祸邪。故君子内正而外驯，每以下人。是以动得福而亡祸也。福不丑不能生祸，祸不好不能成福。丑好乎，丑好乎！丑好，君子所以亶表也。夫福乐终而祸忧始。天地所贵曰福，鬼神所佑曰福，人道所喜曰福。其所贱在恶皆曰祸。故恶福甚者其祸亢。昼人之祸少，夜人之祸多，昼夜散者其祸福杂。"}]}, {"section": 87, "header": "太玄数", "data": [{"ID": 830, "text": "昆仑天地而产蓍。参珍睟精三以𢱢数，散幽于三重而立家，旁拟两仪则覩事，逢遭并合𢯹系其名而极命焉。精则经疑之事其质乎？令曰：假太玄，假太玄孚贞，爰质所疑于神于灵。休则逢阳，星时数辞从；咎则逢阴，星时数辞违。凡筮有道：不精不筮，不疑不筮，不轨不筮，不以其占不若不筮。神灵之神灵之曜曾越卓。"}, {"ID": 831, "text": "三十有六而厕视焉。天以三分，终于六成，故十有八策。天不施地不成，因而倍之，地则虚三以扮天十八也。别一以挂于左手之小指，中分其馀，以三搜之，并馀于艻。一艻之后而数，其馀七为一，八为二，九为三。六算而策道穷也。逢有下中上，下思也，中福也，上祸也。思、福、祸各有下中上。以昼夜别其休咎焉。极一为二，极二为三，极三为推，推三为嬴赞；赞嬴入表，表嬴入家。家嬴入部，部嬴入州，州嬴入方，方嬴则玄。一从二从三从，是谓大休。一从二从三违，始中休，终咎。一从二违三违，始休，中终咎。一违二从三从，始咎，中终休。一违二违三从，始中咎，终休。一违二违三违，是谓大咎。占有四：或星，或时，或数，或辞。旦则用经，夕则用纬。观始中，决从终。"}, {"ID": 832, "text": "三八为木，为东方，为春，日甲乙，辰寅卯，声角，色青，味酸，臭膻，形诎信，生火，胜土，时生，藏脾，侟志，性仁，情喜，事貌，用恭，撝肃，徵旱，帝太昊，神勾芒，星从其位，类为鳞，为雷，为鼓，为恢声，为新，为躁，为户，为牖，为嗣，为承，为叶，为绪，为赦，为解，为多子，为出，为予，为竹，为草，为果，为实，为鱼，为䟽器，为规，为田，为木工，为矛，为青怪，为鼽，为狂。"}, {"ID": 833, "text": "四九为金，为西方，为秋，日庚辛，辰申酉，声商，色白，味辛，臭腥，形革，生水，胜木，时杀，藏肝，侟魄，性谊，情怒，事言，用从，撝乂，徵雨，帝少昊，神蓐收，星从其位，类为毛，为医，为巫祝，为猛，为旧，为鸣，为门，为山，为限，为边，为城，为骨，为石，为环佩，为首饰，为重宝，为大哆，为扣器，为舂，为椎，为力，为县，为燧，为兵，为械，为齿，为角，为螫，为毒，为狗，为入，为取，为罕，为寇，为贼，为理，为矩，为金工，为钺，为白怪，为喑，为谮。"}, {"ID": 834, "text": "二七为火，为南方，为夏，日丙丁，辰巳午，声徵，色赤，味苦，臭焦，形上，生土，胜金，时养，藏肺，侟魂，性礼，情乐，事视，用明，撝哲，徵热，帝炎帝，神祝融，星从其位，类为羽，为竈，为丝，为网，为索，为珠，为文，为驳，为印，为绶，为书，为轻，为高，为台，为酒，为吐，为射，为戈，为甲，为丛，为司马，为礼，为绳，为火工，为刀，为赤怪，为盲，为舒。"}, {"ID": 835, "text": "一六为水，为北方，为冬，日壬癸，辰子亥，声羽，色黑，味咸，臭朽，形下，生木，胜火，时藏，藏肾，侟精，性智，情悲，事听，用聪，撝谋，徵寒，帝颛顼，神玄冥，星从其位，类为介，为鬼，为祠，为庙，为井，为穴，为窦，为镜，为玉，为履，为远行，为劳，为血，为膏，为贪，为含，为蛰，为火猎，为闭，为盗，为司空，为法，为准，为水工，为盾，为黑怪，为聋，为急。"}, {"ID": 836, "text": "五五为土，为中央，为四维，日戊己，辰辰戍丑未，声宫，色黄，味甘，臭芳，形殖，生金，胜水，时该，藏心，侟神，性信，情恐惧，事思，用睿，撝圣，徵风，帝黄帝，神后土，星从其位，类为其裸，为封，为瓶，为宫，为宅，为中溜，为内事，为织，为衣，为裘，为茧，为絮，为床，为荐，为驯，为怀，为腹器，为脂，为漆，为胶，为囊，为包，为舆，为毂，为稼，为啬，为食，为𡧢，为棺，为犊，为衢，为会，为都，为度，为量，为土工，为弓矢，为黄怪，为愚，为牟。五行用事者王，王所生相，故王废，胜王囚，王所胜死。"}, {"ID": 837, "text": "其在声也，宫为君，徵为事，商为相，角为民，羽为物。其以为律吕，黄锺生林锺，林锺生太蔟，太蔟生南吕，南吕生姑洗，姑洗生应锺，应锺生蕤宾，蕤宾生大吕，大吕生夷则，夷则生夹锺，夹锺生无射，无射生仲吕。子午之数九，丑未八，寅申七，卯酉六，辰戌五，巳亥四。故律四十二，吕三十六。并律吕之数，或还或否，凡七十有八，黄锺之数立焉。其以为度也，皆生黄锺。甲己之数九，乙庚八，丙辛七，丁壬六，戊癸五。声生于日，律生于辰。声以情质，律以和声，声律相恊，而八音生。"}, {"ID": 838, "text": "九天：一为中天，二为羡天，三为从天，四为更天，五为睟天，六为廓天，七为减天，八为沈天，九为成天。九地：一为沙泥，二为泽池，三为沚崖，四为下田，五为中田，六为上田，七为下山，八为中山，九为上山。九人：一为下人，二为平人，三为进人，四为下禄，五为中禄，六为上禄，七为失志，八为疾瘀，九为极。"}, {"ID": 839, "text": "九体：一为手足，二为臂胫，三为股肱，四为要，五为腹，六为肩，七为㗇喖，八为面，九为颡。"}, {"ID": 840, "text": "九属：一为玄孙，二为曾孙，三为仍孙，四为子，五为身，六为父，七为祖父，八为曾祖父，九为高祖父。"}, {"ID": 841, "text": "九窍：一六为前，为耳，二七为目，三八为鼻，四九为口，五五为后。九序：一为孟孟，二为孟仲，三为孟季，四为仲孟，五为仲仲，六为仲季，七为季孟，八为季仲，九为季季。"}, {"ID": 842, "text": "九事：一为规模，二为方沮，三为自如，四为外他，五为中和，六为盛多，七为消，八为耗，九为尽弊。"}, {"ID": 843, "text": "九年：一为一十，二为二十，三为三十，四为四十，五为五十，六为六十，七为七十，八为八十，九为九十。"}, {"ID": 844, "text": "推玄算：家一置一，二置二，三置三。部一勿增，二增三，三增六。州一勿增，二增九，三增十八。方一勿增，二增二十七，三增五十四。求表之赞，置玄姓去太始策数，减而九之，增赞。去玄数半之，则得赞去冬至日数矣。偶为所得日之夜，奇为所明日之昼也。求星：从牵牛始，除算尽则是其日也。"}]}, {"section": 88, "header": "太玄文", "data": [{"ID": 845, "text": "罔直蒙酋冥。罔、北方也，冬也，未有形也。直、东方也，春也，质而未有文也。蒙、南方也，夏也，物之修长也，皆可得而载也。酋、西方也，秋也，物皆成象而就也。有形则复于无形，故曰冥。故万物罔乎北，直乎东，蒙乎南，酋乎西，冥乎北。故罔者、有之舍也。直者、文之素也。蒙者、亡之主也。酋者、生之府也。冥者、明之藏也。罔舍其气，直触其类，蒙极其修，酋考其亲，冥反其奥。罔蒙相极，直酋相勑。出冥入冥，新故更代。阴阳迭循，清浊相废。将来者进，成功者退。已用则贱，当时则贵。天文地质，不易厥位。"}, {"ID": 846, "text": "罔直蒙酋冥。言出乎罔，行出乎罔，祸福出乎罔。罔之时玄矣哉。行则有踪，言则有声，福则有膊，祸则有形，之谓直。有直则可蒙也。有蒙则可酋也。可酋则反乎冥矣。是故罔之时则可制也。八十一家由罔者也。天炫炫出于无畛，熿熿出于无垠。故罔之时玄矣哉。是故天道虚以藏之，动以发之，崇以临之，刻以制之，终以幽之，渊乎其不可测也，曜乎其不可高也。故君子藏渊足以礼神，发动足以振众，高明足以覆照，制刻足以竦懝，幽冥足以隐塞。君子能此五者，故曰罔直蒙酋冥。"}, {"ID": 847, "text": "或曰：“昆仑旁薄，幽。”何为也？曰：贤人天地，思而包群类也。昆诸中未形乎外，独居而乐，独思而忧，乐不可堪，忧不可胜，故曰“幽”。“神战于玄”，何为也？曰：小人之心杂，将形乎外，陈阴阳以战其吉凶者也。阳以战乎吉，阴以战乎凶。风而识虎，云而知龙。贤人作，而万类同。“龙出乎中”，何为也？曰：龙德始著也。阴不极则阳不生，乱不极则德不形。君子修德以俟时，不先时而起，不后时而缩。动止微章，不失其法者，其唯君子乎？故“首尾可以为庸也”。“庳虚无因，大受性命，否。”何为也？曰：小人不能怀虚处乎下，庳而不可临，虚而不可满，无而能有，因而能作。故“大受性命”而无辞辟也，故“否”。“日正于天。”何为也？曰：君子乘位，为车为马，车軨马𩡺，可以周天下。故“利其为主也”。“月阙其博，不如开明于西。”何为也？曰：小人盛满也。自虚毁者，水息渊，木消林，山杀瘦，泽增肥。贤人覩而众莫知。“酋酋之包”，何为也？曰：仁疾乎不仁，谊疾乎不谊。君子宽裕足以长众，和柔足以安物。天地无不容也。不容乎天地者，其唯不仁不谊乎！故“水包贞”。“黄不黄”，何为也？曰：小人失刑中也。诸一则始，诸三则终，二者得其中乎。君子在玄则正，在福则冲，在祸则反。小人在玄则邪，在福则骄，在祸则穷。故君子得位则昌，失位则良。小人得位则横，失位则丧。八虽得位，然犹“覆秋常”乎。“颠灵，气形反。”何为也？曰：绝而极乎上也。极上则运，绝下则颠，灵已颠矣，气形恶得在而不反乎？君子年高而极时者也欤。阳极上，阴极下，气形乖，鬼神阻。贤者惧，小人怙。“昆仑旁薄”、大容也。“神战于玄”、相攻也。“龙出于中”、事从也。“庳虚之否”、不公也。“日正于天”、光通也。“月阙其博”、损嬴也。“酋酋之包”、法乎则也。“黄不黄”、失中经也。“颠灵之反”、穷天情也。“罔直蒙酋”、赞群冥也。“昆仑旁薄”、资怀无方。“神战于玄”、邪正两行。“龙出于中”、法度文明。“庳虚之否”、臣道不当。“日正于天”、乘乾之刚。“月阙其博”、以观消息。“酋酋之包”、揩任乎形德。“黄不黄”、不可与即。“颠灵之反”、时则有极。“罔直蒙酋”、乃穷乎神域。"}, {"ID": 848, "text": "天地之所贵曰生，物之所尊曰人，人之大伦曰治，治之所因曰辟。崇天普地，分群偶物，使不失其统者，莫若乎辟。夫天辟乎上，地辟乎下，君辟乎中。仰天而天不惓，俯地而地不怠，惓不天，怠不地，惓怠而能乎其事者，古今未诸。是以圣人仰天则常，穷神掘变，极物穷倩；与天地配其体，与鬼神即其灵，与阴阳挻其化，与四时合其诚。视天而天，视地而地，视神而神，视时而时；天、地、神、时皆驯而恶入乎逆。"}]}, {"section": 89, "header": "太玄棿", "data": []}, {"section": 90, "header": "太玄图", "data": [{"ID": 849, "text": "一玄都覆三方，方同九州，枝载庶部，分正群家，事事其中。则阴质北斗，日月畛营，阴阳沈交，四时潜处，五行伏行。六合既混，七宿轸转，驯幽推历，六甲内驯。九九实有，律吕孔幽，历数匿纪，图象玄形，赞载成功。始哉“中羡从”：百卉权舆，乃讯感天。雷椎𣣪𥨎，舆物旁震。寅赞柔微，拔拫于元。东动青龙，光离于渊。摧上万物，天地舆新。中哉“更睟廓”：象天重明，雷风炫焕，与物时行。阴酋西北，阳尚东南。内虽有应，外抵亢贞。龙干于天，长类无疆。南征不利，遇崩光。终哉“减沈成”：天根还向，成气收精。阅入庶物，咸首艰鸣。深合黄纯，广含群生。泰柄云行，时监地营。邪谟高吸，乃驯神灵。旁该终始，天地人功咸酋贞。"}, {"ID": 850, "text": "天甸其道，地杝其绪，阴阳杂厕，有男有女。天道成规，地道成矩。规动周营，矩静安物。周营故能神明，安物故能类聚。类聚故能富，神明故至贵。夫玄也者、天道也，地道也，人道也，兼三道而天名之。君臣、父子、夫妻之道。"}, {"ID": 851, "text": "玄有一道：一以三起，一以三生。以三起者，方州部家也。以三生者，参分阳气以为三重，极为九营，是为同本离生，天地之经也。旁通上下，万物并也。九营周流，终始贞也。始于十一月，终于十月，罗重九行，行四十日。诚有内者存乎“中”，宣而出者存乎“羡”，云行雨施存乎“从”，变节易度存乎“更”，珍光淳全存乎“睟”，虚中弘外存乎“廓”，削退消部存乎“减”，降队幽藏存乎“沈”，考终性命存乎“成”。是故一至九者，阴阳消息之计邪。反而陈之，子则阳生于十一月，阴终十月，可见也；午则阴生于五月，阳终于四月，可见也。生阳莫如子，生阴莫如午。西北则子美尽矣，东南则午美极矣。故思心乎一，反复乎二，成意乎三，条畅乎四，著明乎五，极大乎六，败损乎七，剥落乎八，殄绝乎九。生神莫先乎一，中和莫盛乎五，倨勮莫困乎九。夫一也者、思之微者也；四也者、福之资者也；七也者、祸之阶者也。三也者、思之崇者也；六也者、福之隆者也；九也者、祸之穷者也。二五八、三者之中也。福则往而祸则承也。九虚设辟，君子小人所为宫也。自一至三者，贫贱而心劳。四至六者，富贵而尊高。七至九者，离咎而犯灾。五以下作息，五以上作消。数多者见贵而实索，数少者见贱而实饶。息与消糺，贵与贱交。，祸至而福逃。幽潜道卑，元极道高。昼夜相承，夫妇系也。终始相生，父子继也。日月合离，君臣义也，孟季有序，长幼际也。两两相阖，朋友会也。一昼一夜，然后作一日。一阴一阳，然后生万物。昼数多，夜数少，象月闚而日溢。君行光而臣行灭，君子道全，小人道缺。一与六共宗，二与七共明，三与八成友，四与九同道，五与五相守。"}, {"ID": 852, "text": "玄有一规、一矩、一绳、一准，以从横天地之道，驯阴阳之数，拟诸其神明，阐诸其幽昏，则八方平正之道可得而察也。玄有六九之数，策用三六，仪用二九。玄其十有八用乎！泰积之要，始于十有八策，终于五十有四。并始终策数，半之为泰中。泰中之数三十有六策，以律七百二十九赞，凡二万六千二百四十四策，为太积。七十二策为一日，凡三百六十四日有半，踦满焉，以合岁之日而律历行。故自子至辰，自辰至申，自申至子，冠之以甲，而章会统元与月蚀俱没，玄之道也。"}]}, {"section": 91, "header": "太玄告", "data": [{"ID": 853, "text": "玄生神象二，神象二生规，规生三摹，三摹生九据。玄一摹而得乎天，故谓之有天；再摹而得乎地，故谓之有地；三摹而得乎人，故谓之有人。天三据而乃成，故谓之始中终。地三据而乃形，故谓之下中上。人三据而乃著，故谓之思福祸。下欱上欱，出入九虚。小索大索，周行九度。"}, {"ID": 854, "text": "玄者、神之魁也。天以不见为玄，地以不形为玄，人以心腹为玄。天奥西北，郁化精也；地奥黄泉，隐魄荣也；人奥思虑，含至精也。天穹隆而周乎下，地旁薄而向乎上，人𦳜𦳜而处乎中。天浑而遟，故其运不已；地隤而静，故其生不遟；人驯乎天地，故其施行不穷。"}, {"ID": 855, "text": "天地相对，日月相刿；山川相流，轻重相浮；阴阳相续，尊卑不相黩。是故地坎而天严，月遄而日湛。五行迭王，四时不俱壮。日以昱乎昼，月以昱乎夜；昴则登乎冬，火则发乎夏。南北定位，东西通气，万物错离乎其中。玄一德而作五生，一刑而作五克。五生不相殄，五克不相逆。不相殄乃能相继也，不相逆乃能相治也。相继则父子之道也，相治则君臣之宝也。"}, {"ID": 856, "text": "玄日书斗书而月不书，常满以御虚也。岁宁恙而年病，十九年七闰，天之偿也。阳动吐，阴静翕；阳道常饶，阴道常乏，阴阳之道也。天强健而侨躆，一昼一夜自复而有馀。日有南有北，月有往有来。日不南不北，则无冬无夏；月不往不来，则望晦不成。圣人察乎朓侧匿之变，而律乎日月雄雌之序，经之于无已也。故玄鸿纶天元，娄而钳之于将来者乎。大无方，易无时，然后为神鬼也。神游乎六宗，魂魂万物，动而常冲。故玄之辞也，沈以穷乎下，浮以际乎上；曲而端，散而聚；美也不尽于味，大也不尽其汇。上连下连，非一方也；远近无常，以类行也；或多或寡，事适乎明也。故善言天地者以人事，善言人事者以天地。明晦相推而日月逾迈，岁岁相荡而天地弥陶，之谓神明不穷。原本者难由，流末者易从。故有宗祖者则称乎孝，序君臣者则称乎忠，实告大训。"}]}], "bookname": "太玄经", "writer": null, "type": "儒家", "age": "[东汉] 公元前33年-18年 扬雄著"}