{"alldata": [{"section": 0, "header": "道基", "data": [{"ID": 0, "text": "传曰：“天生万物，以地养之，圣人成之。”功德参合，而道术生焉。"}, {"ID": 1, "text": "故曰：张日月，列星辰，序四时，调阴阳，布气治性，次置五行，春生夏长，秋收冬藏，阳生雷电，阴成雪霜，养育群生，一茂一亡，润之以风雨，曝之以日光，温之以节气，降之以殒霜，位之以众星，制之以斗衡，苞之以六合，罗之以纪纲，改之以灾变，告之以祯祥，动之以生杀，悟之以文章。"}, {"ID": 2, "text": "故在天者可见，在地者可量，在物者可纪，在人者可相。"}, {"ID": 3, "text": "故地封五岳，画四渎，规洿泽，通水泉，树物养类，苞殖万根，暴形养精，以立群生，不违天时，不夺物性，不藏其情，不匿其诈。"}, {"ID": 4, "text": "故知天者仰观天文，知地者俯察地理，跂行喘息，蜎飞蠕动之类，水生陆行，根著叶长之属，为宁其心而安其性，盖天地相承，气感相应而成者也。"}, {"ID": 5, "text": "于是先圣乃仰观天文，俯察地理，图画乾坤，以定人道，民始开悟，知有父子之亲，君臣之义，夫妇之道，长幼之序。于是百官立，王道乃生。"}, {"ID": 6, "text": "民人食肉饮血，衣皮毛；至于神农，以为行虫走兽，难以养民，乃求可食之物，尝百草之实，察酸苦之味，教民食五谷。"}, {"ID": 7, "text": "天下人民，野居穴处，未有室屋，则与禽兽同域。于是黄帝乃伐木构材，筑作宫室，上栋下宇，以避风雨。"}, {"ID": 8, "text": "民知室居食谷，而未知功力。于是后稷乃列封强，画畔界，以分土地之所宜；辟土殖谷，以用养民；种桑麻，致丝枲，以蔽形体。"}, {"ID": 9, "text": "当斯之时，四渎未通，洪水为害；禹乃决江䟽河，通之四渎，致之于海，大小相引，高下相受，百川顺流，各归其所，然后人民得去高险，处平土。"}, {"ID": 10, "text": "川谷交错，风化未通，九州绝隔，未有舟车之用，以济深致远；于是奚仲乃桡曲为轮，因直为辕，驾马服牛，浮舟杖楫，以代人力。"}, {"ID": 11, "text": "铄金、镂木、分苞、烧殖以备器械，于是民知轻重，好利恶难，避劳就逸；于是皋陶乃立狱制罪，悬赏设罚，异是非，明好恶，检奸邪，消佚乱。"}, {"ID": 12, "text": "民知畏法，而无礼义；于是中圣乃设辟雍庠序之教，以正上下之仪，明父子之礼、君臣之义，使强不凌弱、众不暴寡，弃贪鄙之心，兴清洁之行。"}, {"ID": 13, "text": "礼义独行，纲纪不立，后世衰废；于是后圣乃定《五经》，明《六艺》，承天统地，穷事微，原情立本，以绪人伦，宗诸天地，修篇章，垂诸来世，被诸鸟兽，以匡衰乱，天人合策，原道悉备，智者达其心，百工穷其巧，乃调之以管弦丝竹之音，设锺鼓歌舞之乐，以节奢侈，正风俗，通文雅。"}, {"ID": 14, "text": "后世淫邪，增之以郑、卫之音，民弃本趍末，伎巧横出，用意各殊，则加雕文刻镂，传致胶漆丹青、玄黄、琦玮之色，以穷耳目之好，极工匠之巧。"}, {"ID": 15, "text": "夫驴骡骆駞，犀象瑇瑁，琥珀珊瑚，翠羽珠玉，山生水藏，择地而居，洁清明朗，润泽而濡，磨而不磷，涅而不淄，天气所生，神灵所治，幽闲清净，与神浮沉，莫之效力为用，尽情为器。故曰，圣人成之。所以能统物通变，治情性，显仁义也。"}, {"ID": 16, "text": "夫人者、宽博浩大，恢廓密微，附远宁近，怀来万邦。故圣人怀仁仗义，分明纤微，忖度天地，危而不倾，佚而不乱者，仁义之所治也。行之于亲近而䟽远悦，修之于闺门之内而名誉驰于外。故仁无隐而不著，无幽而不彰者。虞舜蒸蒸于父母，光耀于天地；伯夷、叔齐饿于首阳，功美垂于万代；太公自布衣升三公之位，累世享千乘之爵；知伯仗威任力，兼三晋而亡。"}, {"ID": 17, "text": "是以君子握道而治，德而行，席仁而坐，杖义而强，虚无寂寞，通动无量。故制事因短而动益长，以圆制规，以矩立方。圣人王世，贤者建功，汤举伊尹，周任吕望，行合天地，德配阴阳，承天诛恶，克暴除殃，将气养物，明□设光，耳听八极，目覩四方，忠进谗退，直立邪亡，道行奸止，不得两张，□本理，杜渐消萌。"}, {"ID": 18, "text": "夫谋事不并仁义者后必败，殖不固本而立高基者后必崩。故圣人防乱以经艺，工正曲以准绳。德盛者威广，力盛者骄众。齐桓公尚德以霸，秦二世尚刑而亡。"}, {"ID": 19, "text": "故虐行则怨积，德布则功兴，百姓以德附，骨肉以仁亲，夫妇以义合，朋友以义信，君臣以义序，百官以义承，曾、闵以仁成大孝，伯姬以义建至贞，守国者以仁坚固，佐君者以义不倾，君以仁治，臣以义平，乡党以仁恂恂，朝廷以义便便，美女以贞显其行，烈士以义彰其名，阳气以仁生，阴节以义降，《鹿鸣》以仁求其群，《关雎》以义鸣其雄，《春秋》以仁义贬绝，《诗》以仁义存亡，《乾》、《坤》以仁和合，《八卦》以义相承，《书》以仁叙九族，君臣以义制忠，《礼》以仁尽节，乐以礼升降。"}, {"ID": 20, "text": "仁者、道之纪，义者、圣之学。学之者明，失之者昏，背之者亡。陈力就列，以义建功，师旅行阵，德仁为固，仗义而强，调气养性，仁者寿长，美才次德，义者行方。君子以义相褒，小人以利相欺；愚者以力相乱，贤者以义相治。《谷梁传》曰：“仁者以治亲，义者以利尊。万世不乱，仁义之所治也。”"}]}, {"section": 1, "header": "术事", "data": [{"ID": 21, "text": "善言古者合之于今，能术远者考之于近。故说事者上陈五帝之功，而思之于身，下列桀、纣之败，而戒之于己，则德可以配日月，行可以合神灵，登高及远，达幽洞冥，听之无声，视之无形，世人莫覩其兆，莫知其情，校修《五经》之本末，道德之真伪，既□其意，而不见其人。"}, {"ID": 22, "text": "世俗以为自古而传之者为重，以今之作者为轻，淡于所见，甘于所闻，惑于外貌，失于中情。圣人贵宽，而世人贱众，五谷养性，而弃之于地，珠玉无用，而宝之于身。，故舜弃黄金于崭嵓之山，禹捐珠玉于五湖之渊，将以杜淫邪之欲，绝琦玮之情。"}, {"ID": 23, "text": "道近不必出于久远，取其至要而有成。《春秋》上不及五帝，下不至三王，述齐桓、晋文之小善，鲁之十二公，至今之为政，足以知成败之效，何必于三王？故古人之所行者，亦与今世同。立事者不离道德，调弦者不失宫商，天道调四时，人道治五常，周公与尧、舜合符瑞，二世与桀、纣同祸殃。"}, {"ID": 24, "text": "文王生于东夷，大禹出于西羌，世殊而地绝，法合而度同。故圣贤与道合，愚者与祸同，怀德者应以福，挟恶者报以凶，德薄者位危，去道者身亡，万世不易法，古今同纪纲。"}, {"ID": 25, "text": "故良马非独骐骥，利剑非唯干将，美女非独西施，忠臣非独吕望。今有马而无王良之御，有剑而无砥砺之功，有女而无芳泽之饰，有士而不遭文王，道术蓄积而不舒，美玉韫匵而深藏。故怀道者须世，抱朴者待工，道为智者谗，马为御者良，贤为圣者用，辩为智者通，书为晓者传，事为见者明。故制事者因其则，服药者因其良。书不必起仲尼之门，药不必出扁鹊之方，合之者善，可以为法，因世而权行。"}, {"ID": 26, "text": "故性藏于人，则气达于天，纤微浩大，下学上达，事以类相从，声以音相应，道唱而德和，仁立而义兴，王者行之于朝，疋夫行之于田，治末者调其本，端影者正其形，养其根者则枝叶茂，志气调者即道冲。故求远者不可失于近，治影者不可忘其容，上明而下清，君圣而臣忠。或图远而失近，或道塞而路穷。季孙贪颛臾之地，而变起于萧墙之内。夫进取者不可不顾难，谋事者不可不尽忠；故形立则德散，佞用则忠亡。《诗》云：“式讹尔心，以蓄万邦。”言一心化天下，而□□国治，此之谓也。"}]}, {"section": 2, "header": "辅政", "data": [{"ID": 27, "text": "夫居高者自处不可以不安，履危者任杖不可以不固。自处不安则坠，任杖不固则仆。是以圣人居高处上，则以仁义为巢，乘危履倾，则以贤圣为杖，故高而不坠，危而不仆。"}, {"ID": 28, "text": "者，尧以仁义为巢，舜以禹、稷、契为杖，故高而益安，动而益固。然处高之安，乘克让之敬，德配天地，光被四表，功垂于无穷，名传于不朽，盖自处得其巢，任杖得其材也。秦以刑罚为巢，故有覆巢破卵之患，以赵高、李斯为杖，故有倾仆跌伤之祸，何哉？所任非也。故杖圣者帝，杖贤者王，杖仁者霸，杖义者强，杖谗者灭，杖贼者亡。"}, {"ID": 29, "text": "故怀刚者久而缺，持柔者久而长，躁疾者为厥速，迟重者为常存，尚勇者为悔近，温厚者行宽舒，怀促急者必有所亏，柔懦者制刚强，小慧者不可以御大，小辩者不可以说众，商贾巧为贩卖之利，而屈为贞良，邪臣好为诈伪，自媚饰非，而不能为公方，藏其端巧，逃其事功。"}, {"ID": 30, "text": "故智者之所短，不如愚者之所长。文公种米，曾子驾羊。相士不熟，信邪失方。察察者有所不见，恢恢者何所不容。朴直质者近忠，便巧者近亡。"}, {"ID": 31, "text": "君子远荧荧之色，放铮铮之声，绝恬美之味，踈嗌呕之情。天道以大制小，以重颠轻。以小治大，乱度千贞。谗夫似贤，美言似信，听之者惑，观之者冥。故苏秦尊于诸侯，商鞅显于西秦。世无贤智之君，孰能别其形。故尧放驩兜，仲尼诛少正卯；甘言之所嘉，不为之倾，惟尧知其实，仲尼见其情。故干圣王者诛，遏贤君者刑，遭凡王者贵，触乱世者荣。郑儋亡齐而归鲁，齐有九合之名，而鲁有乾时之耻。夫据千乘之国，而信谗佞之计，未有不亡者也。故《诗》云：“谗人罔极，交乱四国。”众邪合党，以回人君，邦危民亡，不亦宜乎？"}]}, {"section": 3, "header": "无为", "data": [{"ID": 32, "text": "夫道莫大于无为，行莫大于谨敬。何以言之？昔虞舜治天下，弹五弦之琴，歌《南风》之诗，寂若无治国之意，漠若无忧民之心，然天下治。周公制作礼乐，郊天地，望山川，师旅不设，刑格法悬，而四海之内，奉供来臻，越裳之君，重译来朝。故无为也、乃无为也。"}, {"ID": 33, "text": "秦始皇帝设，为车裂之诛，以敛奸邪，筑长城于戎境，以备胡、越，征大吞小，威震天下，将帅横行，以服外国，蒙恬讨乱于外，李斯治法于内，事逾烦，天下逾乱，法逾滋而奸逾炽，兵马益设而敌人逾多，秦非不欲为治，然失之者，乃举措暴众，而用刑太极故也。"}, {"ID": 34, "text": "是以君子尚宽舒以苞身，行中和以统远；民畏其威而从其化，怀其德而归其境，美其治而不敢违其政。民不罚而畏罪，不赏而欢悦，渐渍于道德，被服于中和之所致也。"}, {"ID": 35, "text": "夫法令者、所以诛恶，非所以劝善，故曾、闵之孝，夷、齐之廉，岂畏死而为之哉？教化之所致也。故曰：尧、舜之民，可比屋而封，桀、纣之民，可比屋而诛。者？教化使然也。故近河之地湿，近山之土燥，以类相及也。故山川出云雨，丘阜生□气，四渎东流，百川无不从，小者从大，少者从多。"}, {"ID": 36, "text": "夫王者之都，南面之君，臣姓之所取法，举措动作，不可失法则也。昔者，周襄王不能事后母，出居于郑，而下多叛其亲。秦始王骄奢靡丽，好作高台榭，广宫室，则天下豪富制屋宅者，莫不仿之，设房闼，备厩库，缮雕琢刻画之好，博玄黄琦玮之色，以乱制度。齐桓公好妇人之色，妻姑姊妹，而国中多淫于骨肉。楚平王奢侈纵恣，不能制下，检民以德，增驾百马而行，欲令天下人馁财富利，明不可及，于是楚国逾奢，君臣无别。故上之化下，犹风之靡草也。王者尚武于朝，农夫缮甲于田。故君之御下，民奢侈者，则应之以俭；骄淫者，则统之以理；未有上仁而下残，上义而下争者也。孔子曰：“移风易俗。”岂家至之哉？先之于身而已矣。"}]}, {"section": 4, "header": "辨惑", "data": [{"ID": 37, "text": "夫举事者或为善而不称善，或不善而称善者，何？视之者谬而论之者误也。故行或合于世，或顺于耳，斯乃阿上之意，从上之旨，操直而乖方，怀曲而合邪，因其刚柔之势，为作纵横之术，故无忤逆之言，无不合之义者。"}, {"ID": 38, "text": "昔哀公问于有若曰：“年饥，用不足，如之何？”有若对曰：“盍彻乎？”盖损上而归之于下，则忤于耳而不合于意，遂逆而不用也。此所谓正其行而不苟合于世也。有若岂不知阿哀公之意，为益国之义哉？夫君子直道而行，知必屈辱而不避也。故行不敢苟合，言不为苟容，虽无功于世，而名足称也；虽言不用于国家，而举措之言可法也。"}, {"ID": 39, "text": "故殊于世俗，则身孤于士众。夫邪曲之相衘，枉桡之相借，直故不得容其间。謟佞之相扶，谗口之相誉，无高而不可上，无深而不可往者何？以当背众多，而辞语谐合。"}, {"ID": 40, "text": "夫众口之毁誉，浮石沉木。群邪所抑，以直为曲。视之不察，以白为黑。夫曲直之异形，白黑之异色，乃天下之易见也，然自谬也，或不能分明其是非者，众邪误之矣。"}, {"ID": 41, "text": "至如秦二世之时，赵高驾鹿而从行，王曰：“丞相何为驾鹿？”高曰：“马也。”王曰：“丞相误也，以鹿为马。”高曰：“。陛下以臣言不然，愿问群臣。”，臣半言鹿，半言马。当此之时，秦王不能自信其自，而从邪臣之说，夫马鹿之异形，众人所知也，然不能兮别是非也，况于暗昧之事乎？《易》曰：“二人同心，其义断金。”群党合意，以倾一君，孰不移哉？"}, {"ID": 42, "text": "昔人有与曾子同姓亦名参，有人告其母：“参杀人。”母织如故，有，人复来告，如是者三，曾子母乃投杼逾垣而去。曾子之母非不知子不杀人也，言之者众。夫流言之并至，虽真圣不敢自安，况凡人乎？"}, {"ID": 43, "text": "鲁定公之时，与齐侯会于夹谷，孔子行相事。两君升坛，两相处下，而相欲揖，君臣之礼，济济备焉。齐人鼓噪而起，欲执鲁公。孔子历阶而上，不尽一等而立，谓齐侯曰：“两君合好，以礼相率，以乐相化。臣闻嘉乐不野合，牺象之荐不下堂。夷、狄之民何求为？”命司马请止之。定公曰：“诺。”齐侯逡巡而避席曰：“寡人之过。”退而自责大夫。罢会。齐人使优旃儛于鲁公之幕下，傲戏，欲候鲁君之隙，以执定公。孔子叹曰：“君辱，臣当死。”使司马行法斩焉，首足异河而出。于是齐人惧然而恐，君臣易操，不安其故行，乃归鲁四邑之侵地，终无乘鲁之心，邻□振动，人怀向鲁之意，强国骄君，莫不恐惧，邪臣佞人，变行易虑，天下之政，□□而折中；而定公拘于三家，陷于众口，不能卒用孔子者，内无独见之明，外惑邪臣之党，以弱其国而亡其身，权归于三家，邑土单于强，无以制其刚。《诗》云：“有斧有柯。”言何以治之也。"}]}, {"section": 5, "header": "慎微", "data": [{"ID": 44, "text": "夫建大功于天下者必先修于闺门之内，垂大名于万世者必先行之于纤微之事。是以伊尹负鼎，屈于有莘之野，修达德于草庐之下，躬执农夫之作，意怀帝王之道，身在衡门之里，志图八极之表，故释负鼎之志，为天子之佐，克夏立商，诛逆征暴，除天下之患，辟残贼之类，然后海内治、百姓宁。曾子孝于父母，昏定晨省，调寒温，适轻重，勉之于糜粥之间，行之于衽席之上，而德美重于后世。此二者，修之于内，著之于外；行之于小，显之于大。"}, {"ID": 45, "text": "颜回一箪食，一瓢饮，在陋巷之中，人不堪其忧，齐，夫用人若彼，失人若此；然定公不觉悟，信季孙之计，背贞臣之策，以获拘弱之名，而丧丘山之功，不亦惑乎！"}, {"ID": 46, "text": "故邪臣之蔽贤，犹浮云之鄣日月也，非得神灵之化，罢云霁翳，令归山海，然后乃得覩其光明，暴天下之濡湿，照四方之晦冥。今上无明王圣主，下无贞正诸侯，诛锄奸臣贼子之党，解释疑𦄂纰缪之结，然后忠良方直之人，则得容于世而施于政。故孔子遭君暗臣乱，众邪在位，政道隔于王家，仁义闭于公门，故作《公陵》之歌，伤无权力于世，大化绝而不通，道德施而不用，故曰：无如之何者，吾末如之何也已矣。夫言道因权而立，德因势而行，不在其位者，则无以齐其政，不操其柄者，则，回也不改其乐。礼以行之，逊以出之。夫力学而诵《诗》、《书》，凡人所能为也；若欲移江、河，动太山，故人力所不能也。如调心在己，背恶向善，不贪于财，不苟于利，分财取宽，服事取劳，此天下易知之道，易行之事也，岂有难哉？若造父之御马，羿之用弩，则所谓难也。君以不以其难为之也，故不知以为善也，绝气力，尚德也。"}, {"ID": 47, "text": "夫目不能别黑白，耳不能别清浊，口不能言善恶，则所谓不能也。故设道者易见晓，所以通凡人之心，而达不能之行。道者、人之所行也。夫大道履之而行，则无不能，故谓之道。孔子曰：“道之不行也。”言人不能行之。故谓颜渊曰：“用之则行，舍之则藏，唯我与尔有是夫。”言颜渊道施于世而莫之用。犹人不能怀仁行义，分别纤微，忖度天地，乃苦身劳形，入深山，求神仙，弃二亲，捐骨肉，绝五谷，废《诗》、《书》，背天地之宝，求不死之道，非所以通世防非者也。"}, {"ID": 48, "text": "若汤、武之君，伊、吕之臣，因天时而行罚，顺阴阳而运动，上瞻天文，下察人心，以寡服众，以弱制强，革车三百，甲卒三千，征敌破众，以报大雠，讨逆乱之君，绝烦浊之原，天下和平，家给人足，疋夫行仁，啇贾行信，齐天地，致鬼神，河出图，洛出书，因是之道，寄之天地之间，岂非古之所谓得道者哉？"}, {"ID": 49, "text": "夫播布革，乱毛发，登高山，食木实，视之无优游之容，听之无仁义之辞，忽忽若狂痴，推之不往，引之不来，当世不蒙其功，后代不见其才，君倾而不扶，国危而不持，寂寞而无邻，寥廓而独寐，可谓避世，非谓怀道者也。故杀身以避难则非计也，怀道而避世则不忠也。"}, {"ID": 50, "text": "是以君子居乱世，则合道德，采微善，绝纤恶，修父子之礼，以及君臣之序，乃天地之通道，圣人之所不失也。故隐之则为道，布之则为文，诗在心为志，出口为辞，矫以雅僻，砥砺钝才，雕琢文邪，抑定狐疑，通塞理顺，分别然否，而情得以利，而性得以治，绵绵漠漠，以道制之，察之无兆，遁之恢恢，不见其行，不覩其仁，湛然未悟，久之乃殊，论思天地，动应枢机，俯仰进退，与道□□，藏之于身，优游待时。故道无废而不兴，器无毁而不治。孔子曰：“有至德要道以顺天下。”言德行而其下顺之矣。"}]}, {"section": 6, "header": "资质", "data": [{"ID": 51, "text": "质美者以通为贵，才良者以显为能，何以言之？夫楩楠豫章、天下之名木，生于深山之中，产于溪谷之傍，立则为太山众木之宗，仆则为万世之用，浮于山水之流，出于冥冥之野，因江、河之道，而达于京师之下，因于斧斤之功，舒其文彩之好，精捍直理，密致博通，䖝蝎不能穿，水湿不能伤，在高柔软，入地坚强，无膏泽而光润生，不克画而文章成，上为帝王之御物，下则赐公卿，庶贱不得以备器械；闭绝以关梁，及隘于山阪之阻，隔于九𡵻之堤，仆于嵬崔之山，顿于窅冥之溪，树蒙笼蔓延而无间，石崔嵬崭岩而不开，广者无舟车之通，狭者无步檐之蹊，商贾所不至，工匠所不窥，知者所不见，见者所不知，功弃而德亡，腐朽而枯伤，转于百仞之壑，惕然而独僵，当斯之时，不如道傍之枯杨。𡻭𡻭诘屈，委曲不同，然生于大都之广地，近于大匠之名工，则材器制断，规矩度量，坚者补朽，短者续长，大者治罇，小者治觞，饰以丹漆，斁以明光，上备太牢，春秋礼庠，褒以文彩，立礼矜庄，冠带正容，对酒行觞，卿士列位，布陈宫堂，望之者目眩，近之者鼻芳。故事闭之则绝，次之则通，抑之则沉，兴之则扬，处地楩梓，贱于枯杨，德美非不相绝也，才力非不相悬也，彼则槁枯而远弃，此则为宗庙之器者，通与不通。亦如是也。"}, {"ID": 52, "text": "夫穷泽之民，据犁嗝报之士，或怀不羁之才，身有尧、舜、皋陶之美，纲纪存乎身，万世之术藏于心；然身不用于世者，之通故也。夫公卿之子弟，贵戚之党友，虽无过人之才，然在尊重之位者，辅助者强饰之者巧，靡不达也。"}, {"ID": 53, "text": "昔扁鹊居宋，得罪于宋君，出亡之卫，卫人有病将死者，扁鹊至其家，欲为治之。病者之父谓扁鹊曰：“吾子病甚笃，将为迎良医治，非子所能治也。”退而不用，乃使灵巫求福请命，对扁鹊而呪，病者卒死，灵巫不能治也。夫扁鹊、天下之良医，而不能与灵巫争用者，知与不知也。故事求远而失近，广藏而狭弃，斯之谓也。"}, {"ID": 54, "text": "昔宫之奇为虞公画计，欲辞晋献公璧马之赂，而不假之夏阳之道，岂非金石之计哉！然虞公不听者，惑于珍怪之宝也。"}, {"ID": 55, "text": "鲍丘之德行，非不高于李斯、赵高也，然伏隐于嵩庐之下，而不录于世，利口之臣害之也。"}, {"ID": 56, "text": "凡人莫不知善之为善，恶之为恶；莫不知学问之有益于己，怠戏之无益于事也。然而为之者情欲放溢，而人不能胜其志也。人君莫不知求贤以自助，近贤以自辅；然贤圣或隐于田里，而不预国家之事者，乃观听之臣不明于下，则闭塞之讥归于君；闭塞之讥归于君，则忠贤之士弃于野；忠贤之士弃于野，则佞臣之党存于朝；佞臣之党存于朝，则下不忠于君；下不忠于君，则上不明于下；上不明于下，是故天下所以倾覆也。"}]}, {"section": 7, "header": "至德", "data": [{"ID": 57, "text": "夫欲建国疆威，辟地服远者，必得之于民；欲立功兴誉，垂名流光显荣华者，必取之于身。故据万乘之国，持百姓之命，苞山泽之饶，主士众之力，而功不在于身，名不显于世者，乃统理之非也。"}, {"ID": 58, "text": "天地之性，万物之类，儴道者众归之，恃刑者民畏之，归之则附其侧，畏之则去其域。故设刑者不厌轻，为德者不厌重，行罚者不患薄，布赏者不患厚，所以亲近而致踈远也。"}, {"ID": 59, "text": "夫形重者则身劳；事众者则心烦，心烦者则刑罚纵横而无所立，身劳者则百端回邪而无所就。是以君子之为治也，块然若无事，寂然若无声，官府若无吏，亭落若无民，闾里不讼于巷，老幼不愁于庭，近者无所议，远者无所听，邮驿无夜行之吏，乡闾无夜名之征，犬不夜吠，乌不夜鸣，老者息于堂，丁壮者耕耘于田，在朝者忠于君，在家者孝于亲；于是赏善罚恶而润色之，兴辟雍庠序而教诲之，然后贤愚异议，廉鄙异科，长幼异节，上下有差，强弱相扶，小大相怀，尊卑相承，雁行相随，不言而信，不怒而威，岂恃坚甲利兵、深刑刻法、朝夕切切而后行哉？"}, {"ID": 60, "text": "昔晋厉、齐庄、楚灵、宋襄，秉大国之权，杖众民之威，军师横出，陵轹诸侯，外骄敌国，内克百姓，邻国之雠结于外，臣下之怨积于内，而欲建金石之功，终传不绝之世，岂不难哉？故宋襄死于泓水之战，三君弑于臣子之手，皆轻用师而尚威力，以至于斯，故《春秋》重而书之，嗟叹而伤之。是三君皆强其盛而失国，急其刑而自贼，斯乃去事之戒、来事之师也。"}, {"ID": 61, "text": "鲁庄公一年之中，以三时兴筑作之役，规固山林草泽之利，与民争田渔薪菜之饶，刻桷丹楹，昡曜靡丽，收十二之税，不足以供回邪之欲，饍不用之好，以妇人之目，财尽于骄淫，人力罢于不急，上困于用，下饥于食，乃遣臧孙辰请于齐，仓廪空匮，外人知之，于是为宋、陈、卫所伐，贤臣出，叛臣乱，子般杀，而鲁。公子牙、庆父之属，败上下之序，乱男女之别，继位者无所定，逆乱者无所惧。于是齐桓公遣大夫高子立僖公而诛夫人，逐庆父而还季子，然后社稷复存，子孙反业，岂不谓微弱者哉？故为威不强还自亡，立法不明还自伤，鲁庄公之谓也。故《春秋》谷。"}]}, {"section": 8, "header": "怀虑", "data": [{"ID": 62, "text": "虑者不可以立计，持两端者不可以定威。故治外者必调内，平远者必正近，纲天下，劳神八极者，则忧不存于家。养气治性，思通精神，延寿命者，则志不于外。据土子民，治国治众者，不可以图利，治产业，则教化不行，而政令不从。苏秦、张仪，身尊于位，名显于世，相六国，事六君，威振山东，横说诸侯，国异辞，人异意，欲合弱而制强，持横而御纵，内无坚计，身无定名，功业不平，中道而废，身死于凡人之手，为天下所笑者，乃由辞语不一，而情欲放佚故也。"}, {"ID": 63, "text": "故管仲相桓公，诎节事君，专心一意，身无境外之交，心无欹斜之虑，正其国如制天下，尊其君而屈诸侯，权行于海内，化流于诸夏，失道者诛，秉义者显，举一事而天下从，出一政而诸侯靡。故圣人执一政以绳百姓，持一概以等万民，所以同一治而明一统也。"}, {"ID": 64, "text": "故天一以大成数，人一以□成伦。楚灵王居千里之地，享百邑之国，不先仁义而尚道德，怀奇伎，□□□，□阴阳，合物恡，作乾溪之台，立百仞之高，欲登浮云，窥天文，然身死于弃。鲁庄公据中土之地，承圣人之后，不修周公之业，继先人之体，尚权杖威，有万人之力，怀兼人之强，不能存立子紏，国侵地夺，以洙、泗为境。"}, {"ID": 65, "text": "夫世人不学《诗》、《书》，行仁义，圣人之道，极经艺之深，乃论不验之语，学不然之事，图天地之形，说灾变之异，王之法，异圣人之意，惑学者之心，移众人之志，指天画地，是非世事，动人以邪变，惊人以奇怪，听之者若神，视之者如异；然犹不可以济于厄而度其身，或触罪□□法，不免于辜戮。故事不生于法度，道不本于天地，可言而不可行也，可听而不可传也，可□玩而不可大用也。"}, {"ID": 66, "text": "故物之所可，非道之所宜；道之所宜，非物之所可。是以制事者不可□，设道者不可通。目以精明，耳以主听，口以别味，鼻以闻芳，手以之持，足以之行，各受一性，不得两兼，兼则心惑，二路者行穷，正心一坚，久而不忘，在上不逸，为下不伤，执一统物，虽寡必众，心佚情散，虽高必崩，气泄生疾，寿命不长，颠倒无端，失道不行。故气感之符，清洁明光，情素之表，恬畅和良，调密者固，安静者祥，志定心平，血脉乃强，秉政图□两，失其中方，战士不耕，朝士不啇，邪不奸直，圆不乱方，违戾相错，拨㓨难匡。故欲理之君，闭利门，积德之家，必无灾殃，利绝而道著，武让而德兴，斯乃持久之道，常行之法也。"}]}, {"section": 9, "header": "本行", "data": [{"ID": 67, "text": "德为上，行以仁义为本。故尊于位而无德者黜，富于财而无义者刑，贱而好德者尊，贫而有义者荣。叚干木徒步之士，修道行德，魏文侯过其闾而轼之。夫子陈、蔡之厄，豆饭菜羹，不足以接馁，二三子布弊褞袍，不足以避寒，倥偬屈厄，自处甚矣；然而夫子当于道，二三子近于义，自布衣之士，上□天子，下齐庶民，而累其身而匡上也。及闵周室之衰微，礼义之不行也，厄挫顿仆，历说诸侯，欲匡帝王之道，反天下之政，身无其立，而世无其主，周流天下，无所合意，大道隐而不舒，羽翼摧而不申，自□□□深授其化以厚终始，追治去事以正来世，案纪图录以知性命，表定《六艺》以，善恶不相干，贵贱不相侮，强弱不相凌，贤与不肖不得相逾，科第相序，为万□□□而不绝，功传而不衰，《诗》、《书》、《礼》、《乐》，为得其所，乃天道之所立，大义之所行也。岂以□□威耶？"}, {"ID": 68, "text": "夫人之好色，非脂粉所能饰；大怒之威，非气力所能行也。圣人乘天威，合天气，承天功，象天容，而不与为功，岂不难哉？夫酒池可以泛舟，糟丘可以望远，岂贫于财哉？统四海之权，主九州之众，岂弱于力哉？然功不能自存威不能自守，非为贫弱，乃道德不存乎身，仁义不加于天下也。"}, {"ID": 69, "text": "故察于财而昏于道者，众之所谋也；果于力而寡于义者，兵之所图也。故君子笃于义而薄于利，敏于事而慎于言，所□□□功德也。故曰：“不义而富且贵，于我如浮云。”"}, {"ID": 70, "text": "夫身带璧玉，庸环佩，服府，藏珍，酌，舍银刻镂，可以夸小人，非所以厚于己而济于事也。高台百仞，金，□帘雕饰，所以疲百姓之力，非所以扶弱存亡者也。故圣人卑宫室而高道德，服而谨仁义，不损其行以增其容，不亏其德以饰其身，国不兴无事之功，家不藏无用之器，所以稀力役而省贡献也。璧玉珠玑不御于上，则玩好之物弃于下；雕刻綪画不纳于君，则淫伎曲巧绝于民。夫释农桑之事，入山海，采珠玑，求瑶琨，探沙谷，捕翡翠，□瑇瑁，搏犀象，消䈥力，散布泉，以极耳目之好，以快淫邪之心，岂不谬哉？未见先道而后利，近德而远色者也。"}]}, {"section": 10, "header": "明诫", "data": [{"ID": 71, "text": "君政，可以及远；臣笃于信，可以致大。何以言之？汤以七十里之封，而升帝王之位；周公以，比德于五帝；斯乃口出善言，身行善道之所致也。安危之效，吉凶之，一出于身；之道，成败之验，一起于行；尧、舜不易日月而兴，桀、纣不易星辰而亡，天道不改而人道易也。"}, {"ID": 72, "text": "夫持天地之政，操四海之纲，不可以失度，动作不可以离道，谬误出于口，则乱及万里之外，况刑及无罪于狱，而杀及无辜于市乎？"}, {"ID": 73, "text": "故世衰道亡，非天之所为也，乃国君者有所取之也。恶政生于恶气，恶气生于灾异。蝮虫之类，随气而生；虹霓之属，因政而见。治道失于下，则天文度于上；恶政流于民，则䖝灾生于地。贤君智则知随变而改，缘类而试思之，于□□□变。圣人之理，恩及昆䖝，泽及草木，乘天气而生，随寒暑而动者，莫不延，倾耳而听化。圣人察物，无所遗失，上及日月星辰，下至鸟兽草木昆䖝，□□□鷁之退飞，治五石之所陨，所以不失纤微。至于鸲鹆来，冬多麋，言鸟兽之类□□□也。“十有二月李梅实，十月殒霜不煞菽”，言寒暑之气，失其节也。鸟兽草木尚欲各得其所，纲之以法，纪之以数，而况于人乎？"}, {"ID": 74, "text": "圣人承天之明，正日月之行，录星辰之度，因天地之利，等高下之宜，设山川之便，平四海，分九州，同好恶，一风俗。《易》曰：“天垂象，见吉凶，圣人则之；天出善道，圣人得之。”言御占图历之变，下衰风化之失，以匡衰盛，纪物定世，后无不可行之政，无不可治之民，故曰：“则天之明，因地之利。”观天之化，推演万事之类，散之于之间，调之以寒暑之节，养之以四时之气，同之以风雨之化，故绝国异俗，莫不知□□□，乐则歌，哀则哭，盖圣人之教所齐一也。"}, {"ID": 75, "text": "夫善道存于身，无远而不至；恶行著于，而不去，周公躬行礼义，郊祀后稷，越裳奉贡重译而臻，麟凤草木缘化而应。殷纣，微子弃骨肉而亡。行善则鸟兽悦，行恶则臣子恐。是以明者可以致远，鄙者可以近。故《春秋》书卫侯之弟鱄出奔晋，书鱄绝骨肉之亲，弃大夫之位，越先人之境，附他人之域，穷涉寒饥，织履而食，不明之效也。"}]}, {"section": 11, "header": "思务", "data": [{"ID": 76, "text": "夫长于变者，不可穷以诈。通于道者，不可惊以怪。审于辞者，不可惑以言。远于义者，不可动以。是以君子广思而博听，进退循法，动作合度，闻见欲众而采择欲谨，学问欲欲敦，见邪乃知其直，观花乃知其实，目不淫炫耀之色，耳不乱阿，之以晋、楚之富而志不回，谈之以乔、松之寿而行不易，然后能一其道而定其操，功。"}, {"ID": 77, "text": "凡人则不然，目放于富贵之荣，耳乱于不死之道，故多弃其所长而求其所短，得其所亡而失其所有。是以吴王夫差知度艾陵之可胜，而不悟勾践将以破凶也。故或见一利而丧万机，求一福而致万祸。夫学者通于神灵之变化，晓于天地之开阖，□□□弛张，性命之短长，富贵之所在，贫贱之所亡，则手足不劳而耳目不乱，思虑不，计策不误，上诀是非于天文，其次定狐疑于世务，兴有所据，转移有所守，故道□□□□□事可法也。"}, {"ID": 78, "text": "昔舜、禹因盛而治世，孔子承衰而作功，圣人不空出，贤者不虚生，□□□□□□而归于善，斯乃天地之法而制其事，则世之便而设其义。故圣人不必同道，□□□□□□，好者不必同色而皆美，丑者不必同状而皆恶，天地之数，斯命之象也。日□□□□□□□□八宿并列，各有所主，万端异路，千法异形，圣人因其势而调之，使小大不得相，方圆不得相干，分之以度，纪之以节，星不昼见，日不夜照，雷不冬发，霜不夏降。臣不凌君，则阴不侵阳，盛夏不暑，隆冬不霜，黑气苞日，彗星扬光，虹霓冬见，蛰虫夏藏，荧惑乱宿，众星失行。圣人因天变而正其失，理其端而正其本，尧、承蚩尤之失，而思钦，君子见恶于外，则知变于内。桀、纣不，则汤、武不仁，才惑于众非者而改之，于□□□□□□□乱之于朝廷，而匹夫治之于闺门。是以接舆、老莱所以避世于穷□□□□□而远其尊也。君子行之于幽闲，小人厉之于士众。《老子》曰：“上德不德。”□□□□□□虚也。"}, {"ID": 79, "text": "夫口诵圣人之言，身学贤者之行，久而不弊，劳而不废，虽未为君□□□□□□已。孔子曰：“行夏之时，乘殷之辂，服周之冕，乐则《韶》舞。放郑声，远佞人。”□□□道而行之于世，虽非尧、舜之君，则亦尧、舜也。今之为君者则不然，治不法，而曰今之世不可以道德治也。为臣者不师稷、契、周公之政，则曰今之民不可以。为子者不执曾、闵之贤，朝夕不休，尽节不倦，则曰家人不敦也。学者无，昼夜不懈，循礼而动，则曰世所不行也。自人君至于庶人，未有法圣人，为善者寡，为恶者众。《易》曰：“丰其屋，蔀其家，闚其户，阒其无人。”，治之耳。"}, {"ID": 80, "text": "故仁者在位而仁人来，义士在朝而义士至。是以墨子之门多，之门多道德，文、武之朝多贤良，秦王之庭多不祥。故善者必有所，恶者必有所因而来。善恶不空出，祸福不妄作，唯心之所向、志之所行而已。"}]}], "bookname": "新语", "writer": null, "type": "儒家", "age": "[西汉] 公元前196年"}