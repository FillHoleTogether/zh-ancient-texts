{"alldata": [{"section": 0, "header": "文韬●文师", "data": [{"ID": 0, "text": "文王将田，史编布卜，曰：“田于渭阳，将大得焉。非龙非螭，非虎非罴，兆得公侯。天遗汝师，以之佐昌，施及三王。”\n文王曰：“兆致是乎？”\n史编曰：“编之太祖史畴，为禹占，得皋陶，兆比于此。”\n文王乃斋三日，乘田车，驾田马，田于渭阳，卒见太公，坐茅以渔。"}, {"ID": 1, "text": "文王劳而问之曰：“子乐渔邪？”\n太公曰：“臣闻君子乐得其志，小人乐得其事。今吾渔，甚有似也。殆非乐之也。”\n文王曰：“何谓其有似也？”\n太公曰：“钓有三权：禄等以权，死等以权，官等以权。夫钓以求得也，其情深，可以观大矣。”\n文王曰：“愿闻其情。”\n太公曰：“源深而水流，水流而鱼生之，情也。根深而木长，木长而实生之，情也。君子情同而亲合，亲合而事生之，情也。言语应对者，情之饰也；言至情者，事之极也。今臣言至情不讳，君其恶之乎？”\n文王曰：“唯仁人能受至谏，不恶至情，何为其然？”\n太公曰：“缗微饵明，小鱼食之；缗调饵香，中鱼食之；缗隆饵丰，大鱼食之。夫鱼食其饵，乃牵于缗；人食其禄，乃服于君。故以饵取鱼，鱼可杀；以禄取人，人可竭；以家取国，国可拔；以国取天下，天下可毕。"}, {"ID": 2, "text": "“呜呼！曼曼緜緜，其聚必散；嘿嘿昧昧，其光必远。微哉！圣人之德，诱乎独见；乐哉！圣人之虑，各归其次，而树敛焉。”\n文王曰：“树敛何若而天下归之？”\n太公曰：“天下非一人之天下，乃天下之天下也。同天下之利者，则得天下；擅天下之利者，则失天下。天有时，地有财，能与人共之者、仁也；仁之所在，天下归之。免人之死、解人之难、救人之患、济人之急者，德也；德之所在，天下归之。与人同忧同乐、同好同恶者，义也；义之所在，天下赴之。凡人恶死而乐生，好德而归利，能生利者、道也；道之所在，天下归之。”\n文王再拜曰：“允哉！敢不受天之诏命乎？”乃载与俱归，立为师。"}]}, {"section": 1, "header": "文韬●盈虚", "data": [{"ID": 3, "text": "文王问太公曰：“天下熙熙，一盈一虚，一治一乱，所以然者，何也？其君贤、不肖不等乎？其天时变化自然乎？”\n太公曰：“君不肖，则国危而民乱；君贤圣，则国安而民治。祸福在君，不在天时。”"}, {"ID": 4, "text": "文王曰：“古之贤君，可得闻乎？”\n太公曰：“昔者帝尧之王天下，上世所谓贤君也。”\n文王曰：“其治如何？”\n太公曰：“帝尧王天下之时，金银珠玉不饰，锦绣文绮不衣，奇怪珍异不视，玩好之器不宝，淫泆之乐不听，宫垣屋室不垩，甍桷椽楹不斫，茅茨徧庭不剪。鹿裘御寒，布衣掩形；粝粱之饭，藜藿之羹。不以役作之故，害民耕绩之时，削心约志，从事乎无为。吏、忠正奉法者尊其位，廉洁爱人者厚其禄。民、有孝慈者爱敬之，尽力农桑者慰勉之。旌别淑德，表其门闾。平心正节，以法度禁邪伪。所憎者，有功必赏；所爱者，有罪必罚。存养天下鳏寡孤独，振赡祸亡之家。其自奉也甚薄，其赋役也甚寡。故万民富乐而无饥寒之色。百姓戴其君如日月，亲其君如父母。”\n文王曰：“大哉！贤君之德也。”"}]}, {"section": 2, "header": "文韬●国务", "data": [{"ID": 5, "text": "文王问太公曰：“愿闻为国之大务，欲使主尊人安，为之奈何？”\n太公曰：“爱民而已。”\n文王曰：“爱民奈何？”\n太公曰：“利而勿害，成而勿败，生而勿杀，与而勿夺，乐而勿苦，喜而勿怒。”\n文王曰：“敢请释其故。”\n太公曰：“民不失务，则利之；农不失时，则成之；省刑罚，则生之；薄赋敛，则与之；俭宫室、台榭，则乐之；吏清不苛扰，则喜之；民失其务，则害之；农失其时，则败之；无罪而罚，则杀之；重赋敛，则夺之；多营宫室、台榭以疲民力，则苦之；吏浊苛扰，则怒之。\n故善为国者，驭民如父母之爱子，如兄之爱弟。见其饥寒则为之忧，见其劳苦则为之悲。赏罚如加于身，赋敛如取己物。此爱民之道也。”"}]}, {"section": 3, "header": "文韬●大礼", "data": [{"ID": 6, "text": "文王问太公曰：“君臣之礼如何？”\n太公曰：“为上唯临，为下唯沈；临而无远，沈而无隐。为上唯周，为下唯定；周、则天也，定、则地也。或天或地，大礼乃成。”"}, {"ID": 7, "text": "文王曰：“主位如何？”\n太公曰：“安徐而静，柔节先定，善与而不争。虚心平志，待物以正。”"}, {"ID": 8, "text": "文王曰：“主听如何？”\n太公曰：“勿妄而许，勿逆而拒；许之则失守，拒之则闭塞。高山仰之，不可极也；深渊度之，不可测也。神明之德，正静其极。”"}, {"ID": 9, "text": "文王曰：“主明如何？”\n太公曰：“目贵明，耳贵聪，心贵智。以天下之目视，则无不见也。以天下之耳听，则无不闻也。以天下之心虑，则无不知也。辐凑并进，则明不蔽矣。”"}]}, {"section": 4, "header": "文韬●明传", "data": [{"ID": 10, "text": "文王寝疾，召太公望，太子发在侧。曰：“呜呼！夫将弃予，周之社稷，将以属汝。今予欲师至道之言，以明传之子孙。”\n太公曰：“王何所问？”\n文王曰：“先圣之道，其所止，其所起，可得闻乎？”\n太公曰：“见善而怠，时至而疑，知非而处，此三者，道之所止也。柔而静，恭而敬，强而弱，忍而刚，此四者，道之所起也。故义胜欲则昌，欲胜义则亡；敬胜怠则吉，怠胜敬则灭。”"}]}, {"section": 5, "header": "文韬●六守", "data": [{"ID": 11, "text": "文王问太公曰：“君国主民者，其所以失之者，何也？”\n太公曰：“不慎所与也。人君有六守、三宝。”"}, {"ID": 12, "text": "文王曰：“六守何也？”\n太公曰：“一曰仁，二曰义，三曰忠，四曰信，五曰勇，六曰谋，是谓六守。”"}, {"ID": 13, "text": "文王曰：“慎择六守者何？”\n太公曰：“富之而观其无犯，贵之而观其无骄，付之而观其无转，使之而观其无隐，危之而观其无恐，事之而观其无穷。富之而不犯者、仁也，贵之而不骄者、义也，付之而不转者、忠也，使之而不隐者、信也，危之而不恐者、勇也，事之而不穷者、谋也。人君无以三宝借人，借人则君失其威。”"}, {"ID": 14, "text": "文王曰：“敢问三宝？”\n太公曰：“大农、大工，大商，谓之三宝。农一其乡，则谷足；工一其乡，则器足；商一其乡，则货足。三宝各安其处，民乃不虑。无乱其乡，无乱其族。臣无富于君，都无大于国。六守长，则君昌；三宝完，则国安。”"}]}, {"section": 6, "header": "文韬●守土", "data": [{"ID": 15, "text": "文王问太公曰：“守土奈何？”\n太公曰：“无䟽其亲，无怠其众，抚其左右，御其四旁。无借人国柄。借人国柄，则失其权。无掘壑而附丘，无舍本而治末。日中必彗，操刀必割，执斧必伐。日中不彗，是谓失时；操刀不割，失利之期；执斧不伐，贼人将来。涓涓不塞，将为江河；荧荧不救，炎炎奈何；两叶不去，将用斧柯。是故人君必从事于富。不富无以为仁，不施无以合亲。䟽其亲，则害；失其众，则败；无借人利器，借人利器，则为人所害，而不终其正也。”"}, {"ID": 16, "text": "文王曰：“何谓仁义？”\n太公曰：“敬其众，合其亲。敬其众则和，合其亲则喜，是谓仁义之纪。无使人夺汝威。因其明，顺其常。顺者、任之以德，逆者、绝之以力。敬之无疑，天下和服。”"}]}, {"section": 7, "header": "文韬●守国", "data": [{"ID": 17, "text": "文王问太公曰：“守国奈何？”\n太公曰：“斋，将语君天地之经，四时所生，仁圣之道，民机之情。”\n王即斋七日，北面再拜而问之。\n太公曰：“天生四时，地生万物。天下有民，仁圣牧之。\n故春道生，万物荣；夏道长，万物成；秋道敛，万物盈；冬道藏，万物寻。盈则藏，藏则复起，莫知所终，莫知所始。圣人配之，以为天地经纪。故天下治，仁圣藏；天下乱，仁圣昌；至道其然也。\n圣人之在天地间也，其宝固大矣。因其常而视之，则民安。夫民动而为机，机动而得失争矣。故发之以其阴，会之以其阳。为之先唱，天下和之。极反其常，莫进而争，莫退而让。守国如此，与天地同光。”"}]}, {"section": 8, "header": "文韬●上贤", "data": [{"ID": 18, "text": "文王问太公曰：“\n王人者，何上何下？何取何去？何禁何止？”\n太公曰：“王人者，上贤，下不肖；取诚信，去诈伪；禁暴乱，止奢侈。故王人者有六贼七害。”"}, {"ID": 19, "text": "文王曰：“愿闻其道。”\n太公曰：“夫六贼者：一曰：臣有大作宫室池榭、游观倡乐者，伤王之德。\n二曰：民有不事农桑、任气游侠、犯历法禁、不从吏教者，伤王之化。\n三曰：臣有结朋党、蔽贤智、鄣主明者，伤王之权。\n四曰：士有抗志高节以为气势，外交诸侯、不重其主者，伤王之威。\n五曰：臣有轻爵位、贱有司、羞为上犯难者，伤功臣之劳。\n六曰：强宗侵夺、陵侮贫弱者，伤庶人之业。\n七害者：一曰：无智略权谋，而以重赏尊爵之，故强勇轻战，侥幸于外，王者慎勿使为将。\n二曰：有名无实，出入异言；掩善扬恶，进退为巧，王者慎勿与谋。\n三曰：朴其身躬，恶其衣服；语无为以求名，言无欲以求利，此伪人也，王者慎勿近。\n四曰：奇其冠带，伟其依服；博闻辩辞，虚论高议以为容美，穷居静处而诽时俗，此奸人也，王者慎勿宠。\n五曰：谗佞苟得以求官爵，果敢轻死以贪禄秩，不图大事，得利而动；以高谈虚论说于人主，王者慎勿使。\n六曰：为雕文刻镂、技巧华饰而伤农事，王者必禁之。\n七曰：伪方异伎，巫蛊左道，不祥之言，幻惑良民，王者必止之。\n故民不尽力，非吾民也；士不诚信，非吾士也；臣不忠谏，非吾臣也；吏不平洁爱人，非吾吏也；相不能富国强兵、调和阴阳以安万乘之主，正群臣，定名实，明赏罚，乐万民，非吾相也。\n夫王者之道，如龙首，高居而远望，深视而审听。\n示其形，隐其情。若天之高，不可极也；若渊之深，不可测也。故可怒而不怒，奸臣乃作；可杀而不杀，大贼乃发。兵势不行，敌国乃强。”\n文王曰：“善哉！”"}]}, {"section": 9, "header": "文韬●举贤", "data": [{"ID": 20, "text": "文王问太公曰：“君务举贤，而不获其功。世乱愈甚以至危亡者，何也？”\n太公曰：“举贤而不用，是有举贤之名而无用贤之实也。”\n文王曰：“其失安在？”\n太公曰：“其失在君好用世俗之所誉而不得真贤也。”\n文王曰：“何如？”\n太公曰：“君以世俗之所誉者为贤，以世俗之所毁者为不肖。则多党者进，少党者退。若是则群邪比周而蔽贤，忠臣死于无罪，奸臣以虚誉取爵位。是以世乱愈甚，则国不免于危亡。”\n文王曰：“举贤奈何？”\n太公曰：“将相分职，而各以官名举人，按名督实，选才考能，令实当其名，名当其实，则得举贤之道也。”"}]}, {"section": 10, "header": "文韬●赏罚", "data": [{"ID": 21, "text": "文王问太公曰：“赏所以存劝，罚所以示惩。吾欲赏一以劝百，罚一以惩众，为之奈何？”\n太公曰：“凡用赏者贵信，用罚者贵必。赏信罚必于耳目之所闻见，则所不闻见者莫不阴化矣。夫诚畅于天地，通于神明，而况于人乎。”"}]}, {"section": 11, "header": "文韬●兵道", "data": [{"ID": 22, "text": "武王问太公曰：“兵道如何？”\n太公曰：“凡兵之道，莫过乎一。一者、能独往独来。黄帝曰：一者、阶于道，几于神。用之在于机，显之在于势，成之在于君。故圣王号兵为凶器，不得已而用之。今商王知存而不知亡，知乐而不知殃。夫存者非存，在于虑亡。乐者非乐，在于虑殃。今王已虑其源，岂忧其流乎。”"}, {"ID": 23, "text": "武王曰：“两军相遇，彼不可来，此不可往，各设固备，未敢先发。我欲袭之，不得其利，为之奈何？”\n太公曰：“外乱而内整，示饥而实饱，内精而外钝，一合一离，一聚一散，阴其谋，密其机；高其垒，伏其锐。士寂若无声，敌不知我所备。欲其西，袭其东。”"}, {"ID": 24, "text": "武王曰：“敌知我情，通我谋，为之奈何？”\n太公曰：“兵胜之术，密察敌人之机而速乘其利，复疾击其不意。”"}]}, {"section": 12, "header": "武韬●发启", "data": [{"ID": 25, "text": "文王在酆，召太公曰：“呜呼！商王虐极，罪杀不辜，公尚助予忧民，如何？”\n太公曰：“王其修德，以下贤惠民。以观天道。天道无殃，不可先倡；人道无灾，不可先谋。必见天殃，又见人灾，乃可以谋。必见其阳，又见其阴，乃知其心；必见其外，又见其内，乃知其意；必见其䟽，又见其亲，乃知其情。\n行其道，道可致也；从其门，门可入也；立其礼，礼可成也；争其强，强可胜也。\n全胜不斗，大兵无创，与鬼神通，微哉！微哉！\n与人同病相救，同情相成，同恶相助，同好相趋。故无甲兵而胜，无冲机而攻，无沟堑而守。\n大智不智，大谋不谋；大勇不勇，大利不利。利天下者，天下启之；害天下者，天下闭之。天下者、非一人之天下，乃天下之天下也。取天下者，若逐野兽，而天下皆有分肉之心。若同舟而济，济则皆同其利，败则皆同其害。然则皆有启之，无有闭之也。\n无取于民者，取民者也；无取于国者，取国者也；无取于天下者，取天下者也。无取民者，民利之；无取国者，国利之；无取天下者，天下利之。\n故道在不可见，事在不可闻，胜在不可知，微哉！微哉！\n鸷鸟将击，卑飞敛翼；猛兽将搏，弭耳俯伏；圣人将动，必有愚色。\n今彼殷商，众口相惑；纷纷渺渺，好色无极，此亡国之徵也。吾观其野，草管胜谷；吾观其众，邪曲胜直；吾观其吏，暴虐残贼。败法乱刑，上下不觉，此亡国之时也。\n大明发而万物皆照，大义发而万物皆利，大兵发而万物皆服。大哉！圣人之德。独闻独见，乐哉。”"}]}, {"section": 13, "header": "武韬●文启", "data": [{"ID": 26, "text": "文王问太公曰：“圣人何守？”\n太公曰：“何忧何啬，万物皆得；何啬何忧，万物皆遒。政之所施，莫知其化；时之所在，莫知其移。圣人守此而万物化。何穷之有？终而复始。\n优之游之。展转求之；求而得之，不可不藏。既以藏之，不可不行；既以行之，勿复明之。夫天地不自明，故能长生；圣人不自明，故能名彰。\n古之圣人，聚人而为家，聚家而为国，聚国而为天下。分封贤人以为万国，命之曰大纪。陈其政教，顺其民俗，群曲化直，变于形容。万国不通，各乐其所，人爱其上，命之曰大定。呜呼！圣人务静之，贤人务正之；愚人不能正，故与人争。上劳则刑繁，刑繁则民忧，民忧则流亡。上下不安其生，累世不休，命之曰‘大失’。\n天下之人如流水，障之则止，启之则行，静之则清。呜呼！神哉！圣人见其所始，则知其所终。”"}, {"ID": 27, "text": "文王曰：“静之奈何？”\n太公曰：“天有常形，民有常生。与天下共其生，而天下静矣。太上因之，其次化之。夫民化而从政。是以天无为而成事，民无与而自富。此圣人之德也。”"}, {"ID": 28, "text": "文王曰：“公言乃恊予怀，夙夜念之不忘，以用为常。”"}]}, {"section": 14, "header": "武韬●文伐", "data": [{"ID": 29, "text": "文王问太公曰：“文伐之法奈何？”\n太公曰：“凡文伐有十二节：一曰：因其所喜，以顺其志。彼将生骄，必有好事。苟能因之，必能去之。\n二曰：亲其所爱，以分其威。一人两心，其中必衰。廷无忠臣，社稷必危。\n三曰：阴赂左右，得情甚深。身内情外，国将生害。\n四曰：辅其淫乐，以广其志。厚赂珠玉，娱以美人。卑辞委听，顺命而合。彼将不争，奸节乃定。\n五曰：严其忠臣，而薄其赂，稽留其使，勿听其事。亟为置代，遗以诚事，亲而信之，其君将复合之。苟能严之，国乃可谋。\n六曰：收其内，闲其外。才臣外相，敌国内侵，国鲜不亡。\n七曰：欲锢其心，必厚赂之。收其左右忠爱，阴示以利，令之轻业，而蓄积空虚。\n八曰：赂以重宝，因与之谋。谋而利之，利之必信，是谓重亲。重亲之积，必为我用。有国而外，其地大败。\n九曰：尊之以名，无难其身；示以大势，从之必信；致其大尊，先为之荣，微饰圣人，国乃大偷。\n十曰：下之必信，以得其情。承意应事，如与同生。既以得之，乃微收之。时及将至，若天丧之。\n十一曰：塞之以道：人臣无不重贵与富，恶死与咎。阴示大尊，而微输重宝，收其豪杰；内积甚厚，而外为乏；阴纳智士，使图其计；纳勇士，使高其气；富贵甚足，而常有繁滋；徒党已具，是谓塞之。有国而塞，安能有国。\n十二曰：养其乱臣以迷之，进美女淫声以惑之，遗良犬马以劳之，时与大势以诱之；上察，而与天下图之。\n十二节备，乃成武事。所谓上察天，下察地，徵已见，乃伐之。”"}]}, {"section": 15, "header": "武韬●顺启", "data": [{"ID": 30, "text": "文王问太公曰：“何如而可为天下？”\n太公曰：“大盖天下，然后能容天下；信盖天下，然后能约天下；仁盖天下，然后能怀天下；恩盖天下，然后能保天下；权盖天下，然后能不失天下。事而不疑，则天运不能移，时变不能迁。此六者备，然后可以为天下政。\n故利天下者，天下启之；害天下者，天下闭之；生天下者，天下德之；杀天下者，天下贼之；彻天下者，天下通之；穷天下者，天下仇之；安天下者，天下恃之；危天下者，天下灾之。天下者、非一人之天下，唯有道者处之。”"}]}, {"section": 16, "header": "武韬●三疑", "data": [{"ID": 31, "text": "武王问太公曰：“予欲立功，有三疑：恐力不能攻强，离亲，散众，为之奈何？”\n太公曰：“因之，慎谋，用财。\n夫攻强，必养之使强，益之使张。太强必折，太张必缺。攻强以强，离亲以亲，散众以众。\n凡谋之道，周密为宝。设之以事，玩之以利，争心必起。\n欲离其亲，因其所爱，与其宠人，与之所欲，示之所利，因以疏之，无使得志。彼贪利甚喜，遗疑乃止。\n凡攻之道，必先塞其明，而后攻其强、毁其大，除民之害。淫之以色，啗之以利，养之以味，娱之以乐。\n既离其亲，必使远民，勿使知谋。扶而纳之，莫觉其意，然后可成。\n惠施于民，必无爱财。民如牛马，数喂食之，从而爱之。\n心以启智，智以启财，财以启众，众以启贤。贤之有启，以王天下。”"}]}, {"section": 17, "header": "龙韬●王翼", "data": [{"ID": 32, "text": "武王问太公曰：“王者帅师，必有股肱羽翼以成威神，为之柰何？”\n太公曰：“凡举兵帅师，以将为命。命在通达，不守一术。因能受职，各取所长，随时变化，以为纲纪。故将有股肱羽翼七十二人，以应天道。备数如法，审知命理。殊能异技，万事毕矣。”"}, {"ID": 33, "text": "武王曰：“请问其目？”\n太公曰：“腹心一人：主潜谋应卒，揆夫消变，揔揽计谋，保全民命。\n谋士五人：主图安危，虑未萌，论行能，明赏罚，授官位，决嫌疑，定可否。\n天文三人：主司星历，候风气，推时日，考符验，校灾异，知人心去就之机。\n地利三人：主三军行止形势，利害消息，远近险易，水涸山阻，不失地利。\n兵法九人：主讲论异同，行事成败，简练兵器，刺举非法。\n通粮四人：主度饮食、蓄积，通粮道，致五谷，令三军不困乏。\n奋威四人：主择材力，论兵革，风驰电击，不知所由。\n伏鼓旗三人：主伏鼓旗，明耳目，诡符节，谬号令，暗忽往来，出入若神。\n股肱四人：主任重持难，修沟堑，治壁垒，以备守御。\n通材三人：主拾遗补过，应偶宾客，论议谈语，消患解结。\n权士三人：主行奇谲，设殊异，非人所识，行无穷之变。\n耳目七人：主往来，听言视变，览四方之事，军中之情。\n爪牙五人：主扬威武，激励三军，使冒难攻锐，无所疑虑。\n羽翼四人：主扬名誉，震远方，摇动四境，以弱敌心。\n游士八人：主伺奸候变，开阖人情，观敌之意，以为间谍。\n术士二人：主为谲诈，依托鬼神，以惑众心。\n方士二人：主百药，以治金疮，以痊万病。\n法算二人：主计会三军营壁、粮食、财用出入。”"}]}, {"section": 18, "header": "龙韬●论将", "data": [{"ID": 34, "text": "武王问太公曰：“论将之道奈何？”\n太公曰：“将有五材十过。”"}, {"ID": 35, "text": "武王曰：“敢问其目？”\n太公曰：“所谓五材者：勇、智、仁、信、忠也。勇则不可犯，智则不可乱，仁则爱人，信则不欺；忠则无二心。\n所谓十过者：有勇而轻死者，有急而心速者，有贪而好利者，有仁而不忍人者，有智而心怯者，有信而喜信人者，有廉洁而不爱人者，有智而心缓者，有刚毅而自用者，有懦而喜任人者。\n勇而轻死者，可暴也；急而心速者，可久也；贪而好利者，可遗也；仁而不忍人者，可劳也；智而心怯者，可窘也；信而喜信人者，可诳也；廉洁而不爱人者，可侮也；智而心缓者，可袭也；刚毅而自用者，可事也；懦而喜任人者，可欺也。\n故兵者、国之大事，存亡之道，命在于将。将者、国之辅，先王之所重也。故置将不可不察也。\n故曰：兵不两胜，亦不两败。兵出逾境，期不十日，不有亡国，必有破军杀将。”\n武王曰：“善哉。”"}]}, {"section": 19, "header": "龙韬●选将", "data": [{"ID": 36, "text": "武王问太公曰：“王者举兵，欲简练英雄，知士之高下，为之奈何？”\n太公曰：“夫士外貌不与中情相应者十五：有严而不肖者；有温良而为盗者；有貌恭敬而心慢者；有外廉谨而内无至诚者；有精精而无情者；有湛湛而无诚者；有好谋而不决者；有如果敢而不能者；有悾悾而不信者；有恍恍惚惚而反忠实者；有诡激而有功效者；有外勇而内怯者；有肃肃而反易人者；有嗃嗃而反静悫者；有势虚形劣而外出无所不至、无所不遂者。天下所贱，圣人所贵；凡人莫知，非有大明不见其际，此士之外貌不与中情相应者也。”"}, {"ID": 37, "text": "武王曰：“何以知之？”\n太公曰：“知之有八徵：一曰、问之以言，以观其辞。\n二曰、穷之以辞，以观其变。\n三曰、与之闲谋，以观其诚。\n四曰、明白显问，以观其德。\n五曰、使之以财，以观其廉。\n六曰、试之以色，以观其贞。\n七曰、告之以难，以观其勇。\n八曰、醉之以酒，以观其态。\n八徵皆备，则贤、不肖别矣。”"}]}, {"section": 20, "header": "龙韬●立将", "data": [{"ID": 38, "text": "武王问太公曰：“立将之道奈何？”\n太公曰：“凡国有难，君避正殿，召将而诏之曰：‘社稷安危，一在将军。今某国不臣，愿将军帅师应之。’将既受命。乃命太史卜，斋三日，之太庙，钻灵龟，卜吉日，以授斧钺。君入庙门，西面而立；将入庙门，北面而立。君亲操钺持首，授将其柄，曰：‘从此上至天者，将军制之。’复操斧，持柄，授将其刃，曰：‘从此下至渊者，将军制之。见其虚，则进；见其实，则止。勿以三军为众而轻敌，勿以受命为重而必死，勿以身贵而贱人，勿以独见而违众，勿以辩说为必然。士未坐勿坐，士未食勿食，寒暑必同。如此，则士众必尽死力。’\n将已受命，拜而报君曰：‘臣闻国不可从外治，军不可从中御。二心不可以事君，疑志不可以应敌。臣既受命，专斧钺之威。臣不敢生还，愿君亦垂一言之命于臣。君不许臣，臣不敢将。’君许之，乃辞而行。\n军中之事，不闻君命，皆由将出。临敌决战，无有二心。若此，则无天于上，无地于下，无敌于前，无君于后。是故智者为之谋，勇者为之斗；气厉青云，疾若驰骛；兵不接刃，而敌降服。战胜于外，功立于内。吏迁士赏，百姓欢说，将无咎殃。是故风雨时节，五谷丰熟，社稷安宁。”\n武王曰：“善哉。”"}]}, {"section": 21, "header": "龙韬●将威", "data": [{"ID": 39, "text": "武王问太公曰：“将何以为威？何以为明？何以为禁止而令行？”\n太公曰：“将以诛大为威，以赏小为明；以罚审为禁止而令行。故杀一人而三军震者，杀之；赏一人而万人说者，赏之；杀贵大，赏贵小。杀及当路贵重之臣，是刑上极也；赏及牛竖、马洗、厩养之徒，是赏下通也。刑上极，赏下通，是将威之所行也。”"}]}, {"section": 22, "header": "龙韬●励军", "data": [{"ID": 40, "text": "武王问太公曰：“吾欲令三军之众，攻城争先登，野战争先赴；闻金声而怒，闻鼓声而喜，为之奈何？”\n太公曰：“将有三。”"}, {"ID": 41, "text": "武王曰：“敢问其目。”\n太公曰：“将冬不服裘，夏不操扇，雨不张盖，名曰礼将。将不身服礼，无以知士卒之寒暑。出隘塞，犯泥涂，将必先下步，名曰力将。将不身服力，无以知士卒之劳苦。军皆定次，将乃就舍；炊者皆熟，将乃就食；军不举火，将亦不举，名曰止欲将。将不身服止欲，无以知士卒之饥饱。将与士卒共寒暑、劳苦、饥饱，故三军之众，闻鼓声则喜，闻金声则怒。高城深池，矢石繁下，士争先登；白刃始合，士争先赴。士非好死而乐伤也，为其将知寒暑、饥饱之审，而见劳苦之明也。”"}]}, {"section": 23, "header": "龙韬●阴符", "data": [{"ID": 42, "text": "武王问太公曰：“引兵深入诸侯之地，三军卒有缓急，或利或害。吾将以近通远，从中应外，以给三军之用。为之奈何？”\n太公曰：“主与将，有阴符，凡八等。\n有大胜克敌之符，长一尺。\n破军擒将之符，长九寸。\n降城得邑之符，长八寸。\n却敌报远之符，长七寸。\n警众坚守之符，长六寸。\n请粮益兵之符，长五寸。\n败军亡将之符，长四寸。\n失利亡士之符，长三寸。\n诸奉使行符、稽留，若符事闻泄，告者皆诛之。八符者，主将秘闻，所以阴通言语，不泄中外相知之术。敌虽圣智，莫之能识。”\n武王曰：“善哉。”"}]}, {"section": 24, "header": "龙韬●阴书", "data": [{"ID": 43, "text": "武王问太公曰：“引兵深入诸侯之地，主将欲合兵，行无穷之变，图不测之利。其事烦多，符不能明；相去辽远，言语不通。为之奈何？”\n太公曰：“诸有阴事大虑，当用书，不用符。主以书遗将，将以书问主。书皆一合而再离，三发而一知。再离者，分书为三部。三发而一知者，言三人，人操一分，相参而不相知情也。此谓阴书。敌虽圣智，莫之能识。”\n武王曰：“善哉。”"}]}, {"section": 25, "header": "龙韬●军势", "data": [{"ID": 44, "text": "武王问太公曰：“攻伐之道奈何？”\n太公曰：“资因敌家之动，变生于两陈之间，奇正发于无穷之源。故至事不语，用兵不言。且事之至者，其言不足听也；兵之用者，其状不足见也。倏而往，忽而来，能独专而不制者，兵也。夫兵、闻则议，见则图，知则困，辨则危。\n故善战者，不待张军；善除患者，理于未生；善胜敌者，胜于无形。上战无与战。\n故争胜于白刃之前者，非良将也；设备于已失之后者，非上圣也。智与众同，非国师也；技与众同，非国工也。\n事莫大于必克，用莫大于玄默，动莫神于不意，谋莫善于不识。\n夫先胜者，先见弱于敌，而后战者也。故事半而功倍焉。\n圣人徵于天地之动，孰知其纪。循阴阳之道而从其候；当天地盈缩，因以为常；物有死生，因天地之形。\n故曰：未见形而战，虽众必败。善战者，居之不挠，见胜则起，不胜则止。\n故曰：无恐惧，无犹豫。用兵之害，犹豫最大；三军之灾，莫过狐疑。善者，见利不失，遇时不疑。失利后时，反受其殃。\n故智者从之而不释，巧者一决而不犹豫。是以疾雷不及掩耳，迅电不及瞑目。赴之若惊，用之若狂；当之者破，近之者亡。孰能御之？\n夫将，有所不言而守者，神也；有所不见而视者，明也。故知神明之道者，野无衡敌，对无立国。”\n武王曰：“善哉。”"}]}, {"section": 26, "header": "龙韬●奇兵", "data": [{"ID": 45, "text": "武王问太公曰：“凡用兵之道，大要何如？”\n太公曰：“古之善战者，非能战于天上，非能战于地下；其成与败，皆由神势。得之者昌，失之者亡。\n夫两陈之间，出甲陈兵、纵卒乱行者，所以为变也；深草蓊蘙者，所以逃遁也；溪谷险阻者，所以止车御骑也；隘塞山林者，所以少击众也；坳泽窈冥者，所以匿其形也；清明无隐者，所以战勇力也；疾如流矢、如发机者，所以破精微也；诡伏设奇、远张诳诱者，所以破军擒将也；四分五裂者，所以击圆破方也；困其惊骇者，所以一击十也；因其劳倦暮舍者，所以十击百也；奇伎者，所以越深水、渡江河也；强弩长兵者，所以逾水战也；长关远候、暴疾谬遁者，所以降城服邑也；鼓行喧嚣者，所以行奇谋也；大风甚雨者，所以搏前擒后也；伪称敌使者，所以绝粮道也；谬号令，与敌同服者，所以备走北也；战必以义者，所以励众胜敌也；尊爵重赏者，所以劝用命也；严刑罚者，所以进罢怠也；一喜一怒，一与一夺，一文一武，一徐一疾者，所以调和三军、制一臣下也。处高敞者，所以警守也；保阻险者，所以为固也；山林茂秽者，所以默往来也；深沟高垒、粮多者，所以持久也。\n故曰：不知战攻之策，不可以语敌；不能分移，不可以语奇；不通治乱，不可以语变。\n故曰：将不仁，则三军不亲；将不勇，则三军不锐；将不智，则三军大疑；将不明，则三军大倾；将不精微，则三军失其机；将不常戒，则三军失其备；将不强力，则三军失其职。\n故将者、人之司命，三军与之俱治，与之俱乱。得贤将者，兵强国昌；不得贤将者，兵弱国亡。”\n武王曰：“善哉。”"}]}, {"section": 27, "header": "龙韬●五音", "data": [{"ID": 46, "text": "武王问太公曰：“律音之声，可以知三军之消息、胜负之决乎？”\n太公曰：“深哉！王之问也。夫律管十二，其要有五音：宫、商、角、徵、羽，此其正声也，万代不易。五行之神，道之常也，可以知敌。金、木、水、火、土，各以其胜攻之。古者，三皇之世，虚无之情以制刚强。无有文字，皆由五行。五行之道，天地自然。六甲之分，微妙之神。其法：以天清净，无阴云风雨，夜半遣轻骑，往至敌人之垒，去九百步外，偏持律管当耳，大呼惊之。有声应管，其来甚微。角声应管，当以白虎；徵声应管，当以玄武；商声应管，当以朱雀；羽声应管，当以勾陈；五管声尽不应者，宫也，当以青龙。此五行之符，佐胜之徵，成败之机。”\n武王曰：“善哉！”"}, {"ID": 47, "text": "太公曰：“微妙之音，皆有外候。”\n武王曰：“何以知之？”\n太公曰：“敌人惊动，则听之；闻枹鼓之音者，角也；见火光者，徵也；闻金铁矛戟之音者，商也；闻人啸呼之音者，羽也；寂寞无闻者，宫也。此五者、声色之符也。”"}]}, {"section": 28, "header": "龙韬●兵徵", "data": [{"ID": 48, "text": "武王问太公曰：“吾欲未战先知敌人之强弱，豫见胜负之徵，为之奈何？”\n太公曰：“胜负之徵，精神先见，明将察之，其败在人。\n谨候敌人出入进退，察其动静，言语祅祥，士卒所告。\n凡三军说怿，士卒畏法，敬其将命，相喜以破敌，相陈以勇猛，相贤以威武，此强徵也。\n三军数惊，士卒不齐，相恐以敌强，相语以不利，耳目相属，祅言不止，众口相惑，不畏法令，不重其将，此弱徵也。\n三军齐整，陈势已固，深沟高垒，又有大风甚雨之利；三军无故，旌旗前指，金铎之声扬以清，鼙鼓之声宛以鸣。此得神明之助，大胜之徵也。\n行陈不固，旌旗乱而相绕；逆大风甚雨之利，士卒恐惧，气绝而不属；戎马惊奔，兵车折轴；金铎之声下以浊，鼙鼓之声湿如沐。此大败之徵也。\n凡攻城围邑，城之气色如死灰，城可屠；城之气出而北，城可克；城之气出而西，城必降；城之气出而南，城不可拔；城之气出而东，城不可攻；城之气出而复入，城主逃北；城之气出而覆我军之上，军必病；城之气出高而无所止，用日长久。\n凡攻城围邑，过旬不雷不雨，必亟去之，城必有大辅。此所以知可攻而攻，不可攻而止。”\n武王曰：“善哉。”"}]}, {"section": 29, "header": "龙韬●农器", "data": [{"ID": 49, "text": "武王问太公曰：“天下安定，国家无事，战攻之具，可无修乎？守御之备，可无设乎？”\n太公曰：“战攻守御之具，尽在于人事。耒耜者、其行马、蒺藜也；马牛、车舆者，其营垒、蔽橹也；锄耰之具，其矛戟也；蓑薛、簦笠者，其甲胄、干楯也；镢锸、斧锯、杵臼，其攻城器也；牛马、所以转输粮用也；鸡犬、其伺候也；妇人织紝，其旌旗也；丈夫平壤，其攻城也；春鏺草棘，其战车骑也；夏耨田畴，其战步兵也；秋刈禾薪，其粮食储备也；冬实仓廪，其坚守也。田里相伍，其约束符信也；里有吏，官有长，其将帅也；里有周垣，不得相过，其队分也；输粟收刍，其廪库也；春秋治城郭，修沟渠，其堑堑垒也。故用兵之具，尽在于人事也。善为国者，取于人事。故必使遂其六畜，辟其田野，安其处所。丈夫治田有亩数，妇人织紝有尺度，是富国强兵之道也。”\n武王曰：“善哉。”"}]}, {"section": 30, "header": "虎韬●军用", "data": [{"ID": 50, "text": "武王问太公曰：“王者举兵，三军器用，攻守之具，科品众寡，岂有法乎？”\n太公曰：“大哉！王之问也。夫攻守之具，各有科品，此兵之大威也。”"}, {"ID": 51, "text": "武王曰：“愿闻之。”\n太公曰：“凡用兵之大数，将甲士万人，法用：武冲大扶胥三十六乘，材士、强弩、矛戟为翼，一车二十四人，推之以八尺车轮，车上立旗鼓，兵法谓之震骇，陷坚陈，败强敌。\n武翼大橹、矛戟扶胥七十二具，材士、强弩、矛戟为翼，以五尺车轮，绞车连弩自副。陷坚陈，败强敌。\n提翼小橹扶胥一百四十四具，绞车连弩自副。以鹿车轮，陷坚陈，败强敌。\n大黄参连弩大扶胥三十六乘。材士强弩矛戟为翼，飞凫电影自副。飞凫赤茎白羽，以铜为首；电影青茎赤羽，以铁为首，昼则以绛缟，长六尺，广六寸，为光耀；夜则以白缟，长六尺，广六寸，为流星。陷坚陈，败步骑。\n大扶胥冲车三十六乘，螳蜋武士共载，可以纵击横、可以败敌。辎车骑寇，一名电车，兵法谓之电击。陷坚陈，败步骑。\n寇夜来前。矛戟扶胥轻车一百六十乘，螳蜋武士三人共载，兵法谓之霆击。陷坚陈，败步骑。\n方首铁棓维朌，重十二斤，柄长五尺以上，千二百枚，一名天棓。大柯斧，刃长八寸，重八斤，柄长五尺以上，千二百枚，一名天钺。方首铁锤，重八斤，柄长五尺以上，千二百枚，一名天锤。败步骑群寇。\n飞钩，长八寸，钩芒长四寸，柄长六尺以上，千二百枚。以投其众。三军拒守，木螳蜋剑刃扶胥，广二丈，百二十具，一名行马。平易地，以步兵败车骑。\n木蒺藜，去地二尺五寸，百二十具。败步骑，要穷寇；遮走北。\n轴旋短冲矛戟扶胥，百二十具，黄帝所以败蚩尤氏。败步骑，要穷寇，遮走北。\n狭路微径，张铁蒺藜，芒高四寸，广八寸，长六尺以上，千二百具。败步骑。\n突暝来前促战，白刃接，张地罗，铺两镞蒺藜，参连织女，芒间相去二寸，万二千具。旷野草中，方胸鋋矛，千二百具；张鋋矛法，高一尺五寸。败步骑，要穷寇，遮走北。\n狭路微径，地陷，铁械锁参连，百二十具。败步骑，要穷寇，遮走北。\n垒门拒守，矛戟小橹十二具，绞车连弩自副。\n三军拒守，天罗、虎落锁连，一部广一丈五尺，高八尺，百二十具；虎落剑刃扶胥，广一丈五尺，高八尺，五百二十具。\n渡沟堑，飞桥一间，广一丈五尺，长二丈以上，著转关辘轳八具，以环利通索张之。渡大水，飞江广一丈五尺，长二丈以上，八具，以环利通索张之。天浮铁螳蜋，矩内圆外，径四尺以上，环络自副，三十二具。以天浮张飞江，济大海，谓之天潢，一名天舡。\n山林野居，结虎落柴营，环利铁锁，长二丈以上，千二百枚，环利大通索，大四寸，长四丈以上，六百枚。环利中通索，大二寸，长四丈以上，二百枚。环利小徽缧，长二丈以上，万二千枚。\n天雨，盖重车上板，结枲锄鋙，广四尺，长四丈以上。车一具，以铁杙张之。伐木大斧，重八斤，柄长三尺以上，三百枚。棨镢，刃广六寸，柄长五尺以上，三百枚。铜筑固为垂，长五尺以上，三百枚。鹰爪，方胸铁杷，柄长七尺以上，三百枚。方胸铁叉，柄长七尺以上，三百枚。方胸两枝铁叉，柄长七尺以上，三百枚。芟草木大镰，柄长七尺以上，三百枚。大橹，刀重八斤，柄长六尺，三百枚。委环铁杙，长三尺以上，三百枚。椓杙大锤，重五斤，柄长二尺以上，百二十具。\n甲士万人，强弩六千，戟楯二千，矛楯二千，修治攻具，砥砺兵器，巧手三百人。此举兵、军用之大数也。”\n武王曰：“允哉。”"}]}, {"section": 31, "header": "虎韬●三陈", "data": [{"ID": 52, "text": "武王问太公曰：“凡用兵，为天陈、地陈、人陈，奈何？”\n太公曰：“日月星辰斗杓，一左一右，一向一背，此谓天陈。丘陵水泉，亦有前后、左右之利，此谓地陈。用车用马，用文用武，此谓人陈。”\n武王曰：“善哉。”"}]}, {"section": 32, "header": "虎韬●疾战", "data": [{"ID": 53, "text": "武王问太公曰：“敌人围我，断我前后，绝我粮道，为之奈何？”\n太公曰：“此天下之困兵也。暴用之则胜，徐用之则败。如此者，为四武冲陈，以武车骁骑惊乱其军而疾击之，可以横行。”"}, {"ID": 54, "text": "武王曰：“若已出围地，欲因以为胜，为之奈何？”\n太公曰：“左军疾左，右军疾右，无与敌人争道。中军迭前迭后，敌人虽众，其将可走。”"}]}, {"section": 33, "header": "虎韬●必出", "data": [{"ID": 55, "text": "武王问太公曰：“引兵深入诸侯之地，敌人四合而围我，断我归道，绝我粮食。敌人既众，粮食甚多，险阻又固。我欲必出，为之奈何？”\n太公曰：“必出之道，器械为宝，勇斗为首。审知敌人空虚之地，无人之处，可以必出。将士人持玄旗，操器械，设衔枚，夜出。勇力、飞足、冒将之士，居前平垒，为军开道。材士、强弩为伏兵，居后。弱卒、车骑居中。陈毕徐行，慎无惊骇。\n以武冲扶胥，前后拒守。武翼大橹，以备左右。敌人若惊，勇力冒将之士疾击而前。弱卒车骑，以属其后。材士、强弩，隐伏而处。审候敌人追我，伏兵疾击其后，多其火鼓，若从地出，若从天下。三军勇斗，莫我能御。”"}, {"ID": 56, "text": "武王曰：“前有大水、广堑、深坑，我欲逾渡，无舟楫之备。敌人屯垒，限我军前，塞我归道；斥候常戒：险塞尽中，车骑要我前，勇士击我后，为之奈何？”\n太公曰：“大水、广堑、深坑，敌人所不守；或能守之，其卒必寡。若此者，以飞江、转关与天潢以济吾军。勇力、材士，从我所指，冲敌绝陈，皆致其死。\n先燔吾辎重，烧吾粮食，明告吏士，勇斗则生，不勇则死。已出者，令我踵军，设云火远候，必依草木、丘墓、险阻。敌人车骑，必不敢远追长驱。因以火为记，先出者，令至火而止，为四武冲陈。如此，则吾三军皆精锐勇斗，莫我能止。”\n武王曰：“善哉。”"}]}, {"section": 34, "header": "虎韬●军略", "data": [{"ID": 57, "text": "武王问太公曰：“引兵深入诸侯之地，遇深溪大谷险阻之水。吾三军未得毕济，而天暴雨，流水大至，后不得属于前，无有舟梁之备，又无水草之资。吾欲毕济，使三军不稽留，为之奈何？”\n太公曰：“凡帅师将众，虑不先设，器械不备；教不素信，士卒不习，若此，不可以为王者之兵也。\n凡三军有大事，莫不习用器械。攻城围邑，则有轒轀、临冲；视城中，则有云梯、飞楼；三军行止，则有武冲、大橹；前后拒守，绝道遮街，则有材士、强弩，冲其两旁；设营垒，则有天罗、武落、行马、蒺藜。\n昼则登云梯远望，立五色旗旌；夜则设云火万炬，击雷鼓，振鼙铎，吹鸣笳；越沟堑，则有飞桥、转关、辘轳、锄鋙；济大水，则有天潢、飞江；逆波上流，则有浮海、绝江。三军用备，主将何忧？”"}]}, {"section": 35, "header": "虎韬●临境", "data": [{"ID": 58, "text": "武王问太公曰：“吾与敌人临境相拒，彼可以来，我可以往，陈皆坚固，莫敢先举。我欲往而袭之，彼亦可来。为之奈何？”\n太公曰：“分兵三处。令我前军，深沟增垒而无出，列旌旗，击鼙鼓，完为守备；令我后军，多积粮食；无使敌人知我意。发我锐士，潜袭其中，击其不意，攻其无备。敌人不知我情，则止不来矣。”"}, {"ID": 59, "text": "武王曰：“敌人知我之情，通我之谋，动而得我事。其锐士伏于深草，要隘路，击我便处，为之柰何？”\n太公曰：“令我前军，日出挑战，以劳其意；令我老弱，拽柴扬尘，鼓呼而往来，或出其左，或出其右，去敌无过百步，其将必劳，其卒必骇。如此，则敌人不敢来。吾往者不止，或袭其内，或击其外，三军疾战，敌人必败。”"}]}, {"section": 36, "header": "虎韬●动静", "data": [{"ID": 60, "text": "武王问太公曰：“引兵深入诸侯之地，与敌之军相当，两陈相望，众寡强弱相等，未敢先举。吾欲令敌人将帅恐惧，士卒必伤，行陈不固，后陈欲走，前陈数顾。鼓噪而乘之，敌人遂走。为之柰何？”\n太公曰：“如此者，发我兵，去寇十里而伏其两旁，车骑百里而越其前后。多其旌旗，益其金鼓，战合，鼓噪而俱起。敌将必恐，其军惊骇。众寡不相救，贵贱不相待，敌人必败。”"}, {"ID": 61, "text": "武王曰：“敌之地势，不可以伏其两旁，车骑又无以越其前后。敌知我虑，先施其备。我士卒心伤，将帅恐惧，战则不胜，为之奈何？”\n太公曰：“微哉！王之问也。如此者，先战五日，发我远候，往视其动静。审候其来，设伏而待之。必于死地，与敌相避。远我旌旗，䟽我行陈。必奔其前，与敌相当。战合而走，击金无止。三里而还，伏兵乃起。或陷其两旁，或击其前后，三军疾战，敌人必走。”\n武王曰：“善哉。”"}]}, {"section": 37, "header": "虎韬●金鼓", "data": [{"ID": 62, "text": "武王问太公曰：“引兵深入诸侯之地，与敌相当。而天大寒甚暑，日夜霖雨，旬日不止。沟垒悉坏，隘塞不守，斥候懈怠，士卒不戒。敌人夜来，三军无备，上下惑乱，为之柰何？”\n太公曰：“凡三军以戒为固，以怠为败。令我垒上，谁何不绝；人执旌旗，外内相望。以号相命，勿令乏音，而皆外向。三千人为一屯，诫而约之，各慎其处。敌人若来，亲我军之警戒，至而必还，力尽气怠。发我锐士，随而击之。”"}, {"ID": 63, "text": "武王曰：“敌人知我随之，而伏其锐士，佯北不止。过伏而还，或击我前，或击我后，或薄我垒。吾三军大恐，扰乱失次，离其处所。为之柰何？”\n太公曰：“分为三队，随而追之，勿越其伏。三队俱至，或击其前后，或陷其两旁。明号审令，疾击而前，敌人必败。”"}]}, {"section": 38, "header": "虎韬●绝道", "data": [{"ID": 64, "text": "武王问太公曰：“引兵深入诸侯之地，与敌相守。敌人绝我粮道，又越我前后。吾欲战则不可胜，欲守则不可久。为之柰何？”\n太公曰：“凡深入敌人之地，必察地之形势，务求便利。依山林险阻、水泉林木而为之固；谨守关梁，又知城邑丘墓地形之利。如是，则我军坚固，敌人不能绝我粮道，又不能越我前后。”"}, {"ID": 65, "text": "武王曰：“吾三军过大陵、广泽、平易之地，吾盟误失，卒与敌人相薄。以战则不胜，以守则不固。敌人翼我两旁，越我前后，三军大恐，为之柰何？”\n太公曰：“凡帅师之法，当先发远候，去敌二百里，审知敌人所在。地势不利，则以武卫为垒而前，又置两踵军于后，远者百里，近者五十里。即有警急，前后相救，吾三军常完坚，必无毁伤。”\n武王曰：“善哉。”"}]}, {"section": 39, "header": "虎韬●略地", "data": [{"ID": 66, "text": "武王问太公曰：“战胜深入，略其地，有大城不可下。其别军守险，与我相拒。我欲攻城围邑，恐其别军卒至而击我。中外相合，击我表里。三军大乱，上下恐骇。为之奈何？”\n太公曰：“凡攻城围邑，车骑必远，屯卫警戒，阻其外内。中人绝粮，外不得输，城人恐怖，其将必降。”"}, {"ID": 67, "text": "武王曰：“中人绝粮，外不得输，阴为约誓，相与密谋。夜出，穷寇死战。其车骑锐士，或冲我内，或击我外。士卒迷惑，三军败乱。为之奈何？”\n太公曰：“如此者，当分军为三军，谨视地形而处。审知敌人别军所在，及其大城别堡，为之置遗缺之道以利其心；谨备勿失，敌人恐惧，不入山林，即归大邑。走其别军。车骑远要其前，勿令遗脱。中人以为先出者得其径道，其练卒、材士必出，其老弱独在。车骑深入长驱，敌人之军，必莫敢至。慎勿与战，绝其粮道，围而守之，必久其日。\n无燔人积聚，无坏人宫室，冢树社丛勿伐，降者勿杀，得而勿戮，示之以仁义，施之以厚德，令其士民曰：‘罪在一人。’如此，则天下和服。”\n武王曰：“善哉。”"}]}, {"section": 40, "header": "虎韬●火战", "data": [{"ID": 68, "text": "武王问太公曰：“引兵深入诸侯之地，遇深草蓊秽，周吾军前后左右。三军行数百里，人马疲倦休止。敌人因天燥疾风之利，燔吾上风，车骑锐士，坚伏吾后。吾三军恐怖，散乱而走。为之奈何？”\n太公曰：“若此者，则以云梯飞楼，远望左右，谨察前后。见火起，即燔吾前而广延之；又燔吾后。敌人若至，则引军而却，按黑地而坚处，敌人之来。犹在吾后，见火起，必还走。吾按黑地而处，强弩、材士卫吾左右，又燔吾前后。若此，则敌不能害我。”"}, {"ID": 69, "text": "武王曰：“敌人燔吾左右，又燔吾前后，烟覆吾军。其大兵按黑地而起。为之奈何？”\n太公曰：“若此者，为四武冲陈，强弩翼吾左右，其法无胜亦无负。”"}]}, {"section": 41, "header": "虎韬●垒虚", "data": [{"ID": 70, "text": "武王问太公曰：“何以知敌垒之虚实，自来自去？”\n太公曰：“将必上知天道，下知地理，中知人事。登高下望，以观敌之变动。望其垒，即知其虚实。望其士卒，则知其去来。”"}, {"ID": 71, "text": "武王曰：“何以知之？”\n太公曰：“听其鼓无音，铎无声；望其垒上多飞鸟而不惊。上无氛气，必知敌诈而为偶人也。敌人卒去不远，未定而复返者，彼用其士卒太疾也。太疾、则前后不相次，不相次、则行陈必乱。如此者，急出兵击之。以少击众，则必胜矣。”"}]}, {"section": 42, "header": "豹韬●林战", "data": [{"ID": 72, "text": "武王问太公曰：“引兵深入诸侯之地，遇大林，与敌分林相拒。吾欲以守则固，以战则胜。为之奈何？”\n太公曰：“使吾三军，分为冲陈。便兵所处。弓弩为表，戟楯为里。斩除草木，极广吾道，以便战所。高置旌旗，谨勑三军，无使敌人知吾之情，是谓林战。林战之法，率吾矛戟，相与为伍。林间木踈，以骑为辅，战车居前，见便则战，不见便则止。林多险阻，必置冲陈，以备前后。三军疾战，敌人虽众，其将可走。更战更息，各按其部，是谓林战之纪。”"}]}, {"section": 43, "header": "豹韬●突战", "data": [{"ID": 73, "text": "武王问太公曰：“敌人深入长驱，侵掠我地，驱我牛马；其三军大至，薄我城下。吾士卒大恐；人民系累，为敌所虏。吾欲以守则固，以战则胜。为之柰何？”\n太公曰：“如此者谓之突兵，其牛马必不得食，士卒绝粮。暴击而前，令我远邑别军，选其锐士，疾击其后，审其期日，必会于晦。三军疾战，敌人虽众，其将可虏。”"}, {"ID": 74, "text": "武王曰：“敌人分为三四，或战而侵掠我地，或止而收我牛马。其大军未尽至，而使寇薄我城下，致吾三军恐惧，为之奈何？”\n太公曰：“谨候敌人，未尽至则设备而待之。去城四里而为垒，金鼓旌旗，皆列而张。别队为伏兵。令我垒上，多积强弩。百步一突门，门有行马。车骑居外，勇力、锐士，隐伏而处。敌人若至，使我轻卒合战而佯走；令我城上立旌旗，击鼙鼓，完为守备。敌人以我为守城，必薄我城下。发吾伏兵以冲其内，或击其外。\n三军疾战，或击其前，或击其后。勇者不得斗，轻者不及走，名曰突战。敌人虽众，其将必走。”\n武王曰：“善哉。”"}]}, {"section": 44, "header": "豹韬●敌强", "data": [{"ID": 75, "text": "武王问太公曰：“引兵深入诸侯之地，与敌人冲军相当。敌众我寡，敌强我弱。敌人夜来，或攻吾左，或攻吾右，三军震动。吾欲以战则胜，以守则固，为之奈何？”\n太公曰：“如此者谓之震寇。利以出战，不可以守。选吾材士、强弩、车骑为之左右，疾击其前，急攻其后；或击其表，或击其里。其卒必乱，其将必骇。”"}, {"ID": 76, "text": "武王曰：“敌人远遮我前，急攻我后，断我锐兵，绝我材士。吾内外不得相闻，三军扰乱，皆散而走。士卒无斗志，将吏无守心，为之奈何？”\n太公曰：“明哉！王之问也。当明号审令，出我勇、锐、冒将之士，人操炬火，二人同鼓。必知敌人所在，或击其表，或击其里。微号相知，令之灭火，鼓音皆止。中外相应，期约皆当。三军疾战，敌必败亡。”\n武王曰：“善哉。”"}]}, {"section": 45, "header": "豹韬●敌武", "data": [{"ID": 77, "text": "武王问太公曰：“引兵深入诸侯之地，卒遇敌人，甚众且武。武车骁骑绕我左右。吾三军皆震，走不可止。为之奈何？”\n太公曰：“如此者谓之败兵。善者以胜，不善者以亡。”"}, {"ID": 78, "text": "武王曰：“用之奈何？”\n太公曰：“伏我材士强弩，武车骁骑，为之左右，常去前后三里。敌人逐我，发我车骑，冲其左右。如此，则敌人扰乱，吾走者自止。”"}, {"ID": 79, "text": "武王曰：“敌人与我车骑相当，敌众我少，敌强我弱。其来整治精锐，吾陈不敢当。为之奈何？”\n太公曰：“选我材士强弩，伏于左右，车骑坚陈而处。敌人过我伏兵，积弩射其左右；车骑锐兵，疾击其军，或击其前，或击其后。敌人虽众，其将必走。”\n武王曰：“善哉。”"}]}, {"section": 46, "header": "豹韬●鸟云山兵", "data": [{"ID": 80, "text": "武王问太公曰：“引兵深入诸侯之地，遇高山盘石，其上亭亭，无有草木，四面受敌，吾三军恐惧，士卒迷惑。吾欲以守则固，以战则胜。为之奈何？”\n太公曰：“凡三军处山之高，则为敌所栖；处山之下，则为敌所囚。既以被山而处，必为鸟云之陈。鸟云之陈，阴阳皆备。或屯其阴，或屯其阳。处山之阳，备山之阴；处山之阴，备山之阳。处山之左，备山之右。处山之右，备山之左。其山敌所能陵者，兵备其表。衢道通谷，绝以武车。高置旌旗；谨勑三军，无使敌人知吾之情，是谓山城。行列已定，士卒已陈，法令已行，奇正已设，各置冲陈于山之表，便兵所处。乃分车骑为鸟云之陈。三军疾战，敌人虽众，其将可擒。”"}]}, {"section": 47, "header": "豹韬●鸟云泽兵", "data": [{"ID": 81, "text": "武王问太公曰：“引兵深入诸侯之地，与敌人临水相拒。敌富而众，我贫而寡。逾水击之，则不能前；欲久其日，则粮食少。吾居斥卤之地，四旁无邑，又无草木。三军无所掠取，牛马无所刍牧。为之奈何？”\n太公曰：“三军无备，牛马无食，士卒无粮。如此者，索便诈敌而亟去之，设伏兵于后。”"}, {"ID": 82, "text": "武王曰：“敌不可得而诈，吾士卒迷惑。敌人越我前后，吾三军败乱而走，为之奈何？”\n太公曰：“求途之道，金玉为主，必因敌使，精微为宝。”"}, {"ID": 83, "text": "武王曰：“敌人知我伏兵，大军不肯济，别将分队，以逾于水。吾三军大恐，为之奈何？”\n太公曰：“如此者，分为冲陈，便兵所处。须其毕出，发我伏兵，疾击其后。强弩两旁，射其左右。车骑分为鸟云之陈，备其前后。三军疾战。敌人见我战合，其大军必济水而来。发我伏兵，疾击其后；车骑冲其左右。敌人虽众，其将可走。\n凡用兵之大要，当敌临战，必宜冲阵，便兵所处。然后以军骑分为鸟云之陈，此用兵之奇也。所谓鸟云者，鸟散而云合，变化无穷者也。”\n武王曰：“善哉。”"}]}, {"section": 48, "header": "豹韬●少众", "data": [{"ID": 84, "text": "武王问太公曰：“吾欲以少击众，以弱击强，为之柰何？”\n太公曰：“以少击众者，必以日之暮，伏于深草，要之隘路。以弱击强者，必得大国之与、邻国之助。”"}, {"ID": 85, "text": "武王曰：“我无深草，又无隘路；敌人已至，不适日暮；我无大国之与，又无邻国之助。为之柰何？”\n太公曰：“妄张诈诱，以荧惑其将。迂其道，令过深草；远其路，令会日路。前行未渡水，后行未及舍，发我伏兵，疾击其左右，车骑扰乱其前后。敌人虽众，其将可走。\n事大国之君，下邻国之士。厚其币，卑其辞，如此，则得大国之与、邻国之助矣。”\n武王曰：“善哉。”"}]}, {"section": 49, "header": "豹韬●分险", "data": [{"ID": 86, "text": "武王问太公曰：“引兵深入诸侯之地，与敌人相遇于险厄之中。吾左山而右水，敌右山而左水，与我分险相拒。吾欲以守则固，以战则胜，为之柰何？”\n太公曰：“处山之左，急备山之右；处山之右，急备山之左。险有大水，无舟楫者，以天潢济吾三军。已济者，亟广吾道，以便战所。以武冲为前后，列其强弩，令行陈皆固。衢道谷口，以武冲绝之。高置旌旗，是谓车城。\n凡险战之法，以武冲为前，大橹为卫；材士、强弩，翼吾左右。三千人为屯，必置冲陈，便兵所处。左军以左，右军以右，中军以中，并攻而前。已战者，还归屯所，更战更息，必胜乃已。”\n武王曰：“善哉。”"}]}, {"section": 50, "header": "犬韬●分兵", "data": [{"ID": 87, "text": "武王问太公曰：“王者帅师，三军分为数处，将欲期会合战，约誓赏罚，为之柰何？”\n太公曰：“凡用兵之法，三军之众，必有分合之变。其大将先定战地战日，然后移檄书与诸将吏期，攻城围邑，各会其所。明告战日，漏刻有时。\n大将设营而陈，立表辕门，清道而待。诸将吏至者，校其先后；先期至者赏，后期至者斩。如此，则远近奔集，三军俱至，并力合战。”"}]}, {"section": 51, "header": "犬韬●武锋", "data": [{"ID": 88, "text": "武王问太公曰：“凡用兵之要，必有武车骁骑，驰陈选锋，见可，则击之。如何则可击？”\n太公曰：“夫欲击者，当审察敌人十四变。变见则击之，敌人必败。”"}, {"ID": 89, "text": "武王曰：“十四变可得闻乎？”\n太公曰：“敌人新集可击，人马未食可击，天时不顺可击，地形未得可击；奔赴可击，不戒可击；疲劳可击，将离士卒可击；涉长路可击，济水可击；不暇可击，阻难狭路可击；乱行可击，心怖可击。”"}]}, {"section": 52, "header": "犬韬●练士", "data": [{"ID": 90, "text": "武王问太公曰：“练士之道柰何？”\n太公曰：“军中有大勇敢死乐伤者，聚为一卒，名曰冒刃之士；有锐气壮勇强暴者，聚为一卒，名曰陷陈之士；有奇表长剑、接武齐列者，聚为一卒，名曰勇锐之士；有拔距伸钩、强梁多力、溃破金鼓、绝灭旌旗者，聚为一卒，名曰勇力之士；有逾高绝远、轻足善走者，聚为一卒，名曰寇兵之士；有王臣失势、欲复见功者，聚为一卒，名曰死斗之士；有死将之人，子弟欲与其将报仇者，聚为一卒，名曰敢死之士；有赘婿人虏，欲掩迹扬名者，聚为一卒，名曰励钝之士；有贫穷愤怒，欲快其心者，聚为一卒，名曰必死之士；有胥靡免罪之人，欲逃其耻者，聚为一卒，名曰幸用之士；有材技兼人，能负重致远者，聚为一卒，名曰待命之士。此军之服习，不可不察也。”"}]}, {"section": 53, "header": "犬韬●教战", "data": [{"ID": 91, "text": "武王问太公曰：“合三军之众。欲令士卒练士教战之道，奈何？”\n太公曰：“凡领三军，有金鼓之节，所以整齐士众者也。将必先明告吏士，申之以三令，以教操兵起居、旌旗指麾之变法。故教吏士：使一人学战，教成，合之十人；十人学战，教成，合之百人；百人学战，教成，合之千人；千人学战，教成，合之万人；万人学战，教成，合之三军之众；大战之法，教成，合之百万之众。故能成其大兵，立威于天下。”\n武王曰：“善哉。”"}]}, {"section": 54, "header": "犬韬●均兵", "data": [{"ID": 92, "text": "武王问太公曰：“以车与步卒战，一车当几步卒，几步卒当一车？以骑与步卒战，一骑当几步卒，几步卒当一骑？以车与骑战，一车当几骑，几骑当一车？”\n太公曰：“车者、军之羽翼也，所以陷坚陈、要强敌、遮走北也。骑者、军之伺候也，所以踵败军、绝粮道、击便寇也。故车骑不敌战，则一骑不能当步卒一人，三军之众成陈而相当：则易战之法，一车当步卒八十人，八十人当一车；一骑当步卒八人，八人当一骑；一车当十骑，十骑当一车。险战之法，一车当步卒四十人，四十人当一车；一骑当步卒四人，四人当一骑；一车当六骑，六骑当一车。夫车骑者、军之武兵也。十乘败千人，百乘败万人；十骑败百人，百骑走千人，此其大数也。”"}, {"ID": 93, "text": "武王曰：“车骑之吏数、陈法柰何？”\n太公曰：“置车之吏数：五车一长，十车一吏，五十车一率，百车一将。易战之法，五车为列，相去四十步，左右十步，队间六十步。险战之法，车必循道，十车为聚，二十车为屯，前后相去二十步，左右六步，队间三十六步。五车一长。纵横相去二里，各返故道。置骑之吏数：五骑一长，十骑一吏，百骑一率，二百骑一将。易战之法：五骑为列，前后相去二十步，左右四步，队间五十步；险战者：前后相去十步，左右二步，队间二十五步。三十骑为一屯，六十骑为一辈，十骑一吏，纵横相去百步，周环各复故处。”\n武王曰：“善哉。”"}]}, {"section": 55, "header": "犬韬●武车士", "data": [{"ID": 94, "text": "武王问太公曰：“选车士奈何？”\n太公曰：“选车士之法，取年四十已下，长七尺五寸已上，走能逐奔马，及驰而乘之，前后、左右、上下周旋，能缚束旌旗，力能彀八石弩，射前后左右，皆便习者，名曰武车之士，不可不厚也。”"}]}, {"section": 56, "header": "犬韬●武骑士", "data": [{"ID": 95, "text": "武王问太公曰：“选骑士奈何？”\n太公曰：“选骑士之法，取年四十已下，长七尺五寸已上，壮健捷疾，超绝伦等，能驰骑彀射，前后、左右周旋进退，越沟堑，登丘陵，冒险阻，绝大泽，驰强敌，乱大众者，名曰武骑之士，不可不厚也。”"}]}, {"section": 57, "header": "犬韬●战车", "data": [{"ID": 96, "text": "武王问太公曰：“战车奈何？”\n太公曰：“步贵知变动，车贵知地形，骑贵知别径奇道。三军同名而异用也。凡车之死地有十，其胜地有八。”"}, {"ID": 97, "text": "武王曰：“十死之地奈何？”\n太公曰：“往而无以还者，车之死地也；越绝险阻、乘敌远行者，车之竭地也；前易后险者，车之困地也；陷之险阻而难出者，车之绝地也；圯下渐泽、黑土黏埴者，车之劳地也；左险右易、上陵仰阪者，车之逆地也；殷草横亩、犯历深泽者，车之拂地也；车少地易、与步不敌者，车之败地也；后有沟渎、左有深水、右有峻阪者。车之坏地也；日夜霖雨，旬日不止，道路溃陷，前不能进、后不能解者，车之陷地也；此十者、车之死地也，故拙将之所以见擒、明将之所以能避也。”"}, {"ID": 98, "text": "武王曰：“八胜之地奈何？”\n太公曰：“敌之前后，行陈未定，即陷之；旌旗扰乱，人马数动，即陷之；士卒或前或后，或左或右，即陷之；陈不坚固，士卒前后相顾，即陷之；前往而疑，后恐而怯，即陷之；三军卒惊，皆薄而起，即陷之；战于易地，暮不能解，即陷之；远行而暮舍，三军恐惧，即陷之。此八者、车之胜地也。将明于十害八胜，敌虽围周，千乘万骑，前驱旁驰，万战必胜。”\n武王曰：“善哉。”"}]}, {"section": 58, "header": "犬韬●战骑", "data": [{"ID": 99, "text": "武王问太公曰：“战骑奈何？”\n太公曰：“骑有十胜九败。”"}, {"ID": 100, "text": "武王曰：“十胜奈何？”\n太公曰：“敌人始至，行陈未定，前后不属；陷其前骑，击其左右，敌人必走；敌人行陈整齐坚固，士卒欲斗。吾骑翼而勿去，或驰而往，或驰而来，其疾如风，其暴如雷，白昼而昏，数更旌旗，变易衣服，其军可克；敌人行陈不固，士卒不斗。薄其前后，猎其左右，翼而击之，敌人必惧；敌人暮欲归舍，三军恐骇，翼其两旁，疾击其后，薄其垒口，无使得入，敌人必败；敌人无险阻保固，深入长驱，绝其粮路，敌人必饥；地平而易，四面见敌，车骑陷之，敌人必乱；敌人奔走，士卒散乱，或翼其两旁，或掩其前后，其将可擒；敌人暮返，其兵甚众，其行陈必乱。令我骑十而为队，百而为屯，车五而为聚，十而为群，多设旌旗，杂以强弩；或击其两旁，或绝其前后，敌将可虏。此骑之十胜也。”"}, {"ID": 101, "text": "武王曰：“九败奈何？”太公曰：“凡以骑陷敌而不能破陈；敌人佯走，以车骑返击我后，此骑之败地也；追北逾险，长驱不止；敌人伏我两旁，又绝我后，此骑之围地也；往而无以返，入而无以出，是谓陷于天井，顿于地穴，此骑之死地也；所从入者隘，所从出者远。彼弱可以击我强，彼寡可以击我众，此骑之没地也；大涧深谷，翳薉林木，此骑之竭地也；左右有水，前有大阜，后有高山；三军战于两水之间，敌居表里，此骑之艰地也；敌人绝我粮道，往而无以返，此骑之困地也；污下沮泽。进退渐洳，此骑之患地也；左有深沟，右有坑阜，高下如平地，进退诱敌，此骑之陷地也。此九者、骑之死地也。明将之所以远避、暗将之所以陷败也。"}]}, {"section": 59, "header": "犬韬●战步", "data": [{"ID": 102, "text": "武王问太公曰：“步兵车骑战奈何？”\n太公曰：“步兵与车骑战者，必依丘陵险阻，长兵强弩居前，短兵弱弩居后，更发更止。敌之车骑虽众而至，坚阵疾战，材士、强弩，以备我后。”"}, {"ID": 103, "text": "武王曰：“吾无丘陵，又无险阻。敌人之至，既众且武，车骑翼我两旁，猎我前后。吾三军恐怖，乱败而走，为之奈何？”\n太公曰：“令我士卒为行马、木蒺藜，置牛马队伍，为四武冲阵；望敌车骑将来，均置蒺藜；掘地匝后，广深五尺，名曰命笼。人操行马进步，阑车以为垒，推而前后，立而为屯；材士、强弩，备我左右。然后令我三军，皆疾战而不解。”\n武王曰：“善哉。”"}]}], "bookname": "六韬", "writer": null, "type": "兵家", "age": "[战国 (公元前475年 - 公元前221年)]"}