{"alldata": [{"section": 0, "header": "卷一", "data": [{"ID": 0, "text": "古文：饮天子蠲山之上。戊寅，天子北征，乃绝漳水。庚辰，至于□，觞天子于盘石之上。天子乃奏广乐。载立不舍，至于鈃山之下。癸未，雨雪，天子猎于鈃山之西阿。于是得绝鈃山之队，北循宓沱之阳。"}, {"ID": 1, "text": "乙酉，天子北升于□。天子北征于犬戎。大戎□胡觞天子于当水之阳。天子乃乐，□赐七萃之士战。庚寅，北风雨雪。天子以寒之故，命王属休。甲午，天子西征，乃绝隃之关隥。己亥，至于焉居禺知之平。"}, {"ID": 2, "text": "辛丑，天子西征，至于䣙人。河宗之子孙䣙柏絮且逆天子于智之□。先豹皮十、良马二六。天子使井利受之。癸酉，天子舍于漆●，乃西钓于河。以观□智之□。甲辰，天子猎于渗泽。于是得白狐玄狢焉，以祭于河宗。丙午。天子饮于河水之阿。天子属六师之人于䣙邦之南、渗泽之上。戊寅，天子西征，鹜行，至于阳纡之山，河伯无夷之所都居，是惟河宗氏。河宗伯夭逆天子燕然之山。劳用束帛加璧，先白□，天子使𥘯父受之。"}, {"ID": 3, "text": "癸丑，天子大朝于燕□之山、河水之阿。乃命井利、梁固，聿将六师。天子命吉日戊午。天子大服：冕禕，帗带，搢曶，夹佩，奉璧，南面立于寒下。曾祝佐之。官人陈牲全五□具。天子授河宗璧。河宗伯夭受璧，西向沉璧于河，再拜稽首。祝沉牛马豕羊。河宗□命于皇天子，河伯号之：“帝曰：‘穆满，女当永致用时事！’”南向再拜。河宗又号之：“帝曰：‘穆满，示女舂山之宝，诏女昆仑□舍四平泉七十，乃至于昆仑之丘，以观舂山之宝。赐语晦。’”天子受命，南向再拜。"}, {"ID": 4, "text": "己未，天子大朝于黄之山。乃披图视典，用观天子之宝器。曰：“天子之宝：玉果、璇珠、烛银、黄金之膏。天子之宝万金□宝百金，士之宝五十金，鹿人之宝十金。天子之弓射人，步剑，牛马，犀□器千金。天子之马走千里，胜人猛兽。天子之狗走百里，执虎豹。”柏夭曰：“征鸟使翼：曰□乌鸢、鹳鷄飞八百里。名兽使足：□走千里，狻猊□野马走五百里，卭卭距虚走百里，麋□二十里。”曰：“柏夭皆致河典，乃乘渠黄之乘为天子先，以极西土。”"}, {"ID": 5, "text": "乙丑，天子西济于河。□爰有温谷乐都，河宗氏之所游居。丙寅，子属官效器。乃命正公郊父，受敕宪，用伸□八骏之乘。以饮于枝洔之中，积石之南河。天子之骏：赤骥、盗骊、白义、逾轮、山子、渠黄、华骝、绿耳；狗：重工、彻止、雚猳、□黄、南□、来白。天子之御：造父、三百、耿翛、芍及。曰：“天子是与出□入薮，田猎钓弋。”天子曰：“于乎！予一人不盈于德，而辨于乐，后世亦追数吾过乎！”七萃之士□天子曰：“后世所望，无失天常。农工既得，男女衣食。百姓宝富，官人执事。故天有时，民□氏响。□何谋于乐？何意之忘？与民共利，以为常也。”天子嘉之，赐以左佩华也。乃再拜顿首。"}]}, {"section": 1, "header": "卷二", "data": [{"ID": 6, "text": "古文：□柏夭曰：□封膜昼于河水之阳，以为殷人主。丁巳，天子西南升□之所主居。爰有大木硕草，爰有野兽，可以畋猎。"}, {"ID": 7, "text": "戊午，●□之人居虑献酒百□于天子。天子已饮而行，遂宿于昆仑之阿，赤水之阳。爰有𪃋鸟之山。天子三日舍于𪃋鸟之山。"}, {"ID": 8, "text": "□吉日辛酉，天子升于昆仑之丘，以观黄帝之宫，而丰隆之葬，以诏后世。癸亥，天子具蠲齐牲全，以禋□昆仑之丘。甲子，天子北征，舍于珠泽。以钓于流水。曰：“珠泽之薮，方三十里。”爰有雚、苇、莞、蒲，茅、萯、蒹、葽。乃献白玉□只，□角之一，□三，可以□沐。乃进食，□酒十□，姑劓九□。亓味中麋胄而滑。因献食马三百，牛羊三千。天子□昆仑，以守黄帝之宫，南司赤水，而北守舂山之宝。天子乃□之人□吾黄金之环三五。朱带贝饰三十。工布之四。□吾乃膜拜而受。天子又与之黄牛二六，以三十□人于昆仑丘。"}, {"ID": 9, "text": "季夏丁卯，天子北升于舂山之上，以望四野，曰：“舂山，是唯天下之高山也。”孳木□华畏雪，天子于是取孳木华之实，。曰：“舂山之泽，清水出泉，温和无风，飞鸟百兽之所饮食，先王所谓县圃。”天子于是得玉策枝斯之英。曰：“舂山，百兽之所聚也，飞鸟之所栖也。”爰有□兽，食虎豹如麋而载骨，盘□始如麇，小头大鼻。爰有赤豹、白虎、熊、罴、豺、狼、野马、野牛、山羊、野豕。爰有白鸟、青雕，执太羊，食豕鹿。曰天子五日观于舂山之上，乃为铭迹于县圃之上，以诏后世。"}, {"ID": 10, "text": "壬申，天子西征。甲戌，至于赤乌，赤乌之人□其献酒千斛于天子，食马九百，羊、牛三千，穄、麦百载。天子使祭父受之。曰：“赤乌氏先出自周宗。大王亶父之始作西土，封其元子吴太伯于东吴，诏以金刃之刑，贿用周室之璧。封丌璧臣长季绰于舂山之虱，妻以元女，诏以玉石之刑，以为周室主。”天子乃赐赤乌之人□其墨乘四，黄金四十镒，贝带五十，珠三百裹。丌乃膜拜而受。曰：“□山，是唯天下之良山也。宝玉之所在。嘉谷生之，草木硕美。”天子于是取嘉禾以归，树于中国。曰天子五日休于□山之下，乃奏广乐。赤乌之人丌献好女于天子。女听女列为嬖人。曰：“赤乌氏，美人之地也，宝玉之所在也。”"}, {"ID": 11, "text": "己卯，天子北征，赵行□舍。庚辰，济于洋水。辛巳，入于曹奴，之人戏觞天子于洋水之上，乃献食马九百，牛、羊七千，穄米百车。天子使逄固受之。天子乃赐曹奴之人戏□黄金之鹿，银，贝带四十，珠四百裹。戏乃膜拜而受。"}, {"ID": 12, "text": "壬午，天子北征，东还。甲申，至于黑水，西膜之所谓鸿鹭。于是降雨七日。天子留骨六师之属。天子乃封长肱于黑水之西河。是惟鸿鹭之上，以为周室主。是曰留国之邦。"}, {"ID": 13, "text": "辛卯，天子北征，东还，乃循黑水。癸巳，至于群玉之山。容氏之所守。曰：“群玉田山，□知，阿平无险，四彻中绳，先王之所谓策府。寡草木而无鸟兽。”爰有□木，西膜之所谓□。天子于是，取玉三乘，玉器服物，于是载玉万只。天子四日休群玉之山，乃命邢侯待攻玉者。"}, {"ID": 14, "text": "孟秋丁酉，天子北征。□之人潜时觞天子于羽陵之上，乃献良马牛羊。天子以其邦之攻玉石也，不受其牢。伯夭曰：“□氏，槛□之后也。”天子乃赐之黄金之罂三六。朱三百裹。潜时乃膜拜而受。"}, {"ID": 15, "text": "戊戌，天子西征。辛丑，至于剞闾氏。天子乃命剞闾氏供食六师之人于铁山之下。壬寅，天子登于铁山，，乃彻祭器于剞闾之人。温归乃膜拜而受。天子已祭而行，乃遂西征。丙午，至于𪃋韩氏。爰有乐野温和，穄麦之所草，犬马牛羊之所昌，宝玉之所□。丁未，天子大朝于平衍之中，乃命六师之属休。己酉，天子大飨正公诸侯王吏七萃之士于平衍之中。𪃋韩之人无凫乃献良马百匹，用牛三百，良犬七千，牥牛二百，野马三百，牛羊二千，穄麦三百车。天子乃赐之黄金银罂四七，贝带五十，珠三百裹，变□雕官。无凫上下乃膜拜而受。"}, {"ID": 16, "text": "庚戌，天子西征，至于玄池。天子三日休于玄池之上，乃奏广乐，三日而终，是曰乐池。天子乃树之竹，是曰竹林。癸丑，天子乃遂西征。丙辰，至于苦山，西膜之所谓茂苑。天子于是休猎，于是食苦。丁巳，天子西征。己未，宿于黄鼠之山，西□乃遂西征。癸亥，至于西王毋之邦。"}]}, {"section": 2, "header": "卷三", "data": [{"ID": 17, "text": "古文：吉日甲子，天子宾于西王毋。乃执白圭玄璧以见西王毋。好献锦组百纯，●组三百纯。西王毋再拜受之。●乙丑，天子觞西王毋于瑶池之上。西王毋为天子谣，曰：“白云在天，山䧙自出。道里悠远，山川间之。将子无死，尚能复来？”天子答之，曰：“予归东土，和治诸夏。万民平均，吾顾见汝。比及三年，将复而野。”天子遂驱升于弇山，乃纪丌迹于弇山之石，而树之槐，眉曰西王毋之山。西王毋之山还归丌●世民作忧以吟曰：“比徂西土，爰居其野。虎豹为群，于鹊与处。嘉命不迁，我惟帝。天子大命而不可称顾世民之恩流涕卉陨，吹笙鼓簧，中心翔翔。世民之子，唯天之望。”丁未，天子饮于温山，□考鸟。己酉，天子饮于溽水之上，乃发宪令，诏六师之人□其羽。爰有□薮水泽，爰有陵衍平陆。硕鸟物羽。六师之人毕至于旷原。曰天子三月舍于旷原。□天子大飨正公诸侯王勒七萃之士于羽琌之上，乃奏广乐。□六师之人翔畈于旷原，得获无强。鸟兽绝群。六师之人大畋九日，乃驻于羽之□，收皮效物，债车受载。天子于是载羽百车。己亥，天子东归，六师□起。庚子，至于□之山而休，以待六师之人。庚辰，天子东征。癸未，至于戊□之山。智氏之所处。□智□往天子于戊□之山，劳用白骖二疋，野马野牛四十，守犬七十。乃献食马四百，牛羊三千。曰：智氏□天子北游于●子之泽。智氏之夫献酒百□于天子。天子赐之狗●采，黄金之罂二九，贝带四十，珠丹三百裹，桂姜百乃膜拜而受。"}, {"ID": 18, "text": "乙酉，天子南征，东还。己丑，至于献水。乃遂东征。饮而行，乃遂东南。己亥，至于瓜纑之山，三周若城。阏氏胡氏之所保。天子乃遂东征，南绝沙衍。辛丑，天子渴于沙衍，求饮未至。七萃之士高奔戎刺其左骖之颈，取其青血以饮天子。天子美之，乃赐奔戎佩玉一只。奔戎再拜䭫首。天子乃遂南征。甲辰，至于积山之边，爰有蔓柏。曰●余之人命怀献酒于天子。天子赐之黄金之罂，贝带，朱丹七十裹。命怀乃膜拜而受。乙巳，□诸飦献酒于天子。天子赐之黄金之罂，贝带，朱丹七十裹。诸飦乃膜拜而受之。"}]}, {"section": 3, "header": "卷四", "data": [{"ID": 19, "text": "古文：庚辰，至于滔水。浊繇氏之所食。辛巳，天子东征。癸未，至于苏谷。骨飦氏之所衣被。乃遂南征，东还。丙戌，至于长𣴽，重𢀄氏之西疆。丁亥，天子升于长𣴽。乃遂东征。庚寅，至于重𢀄氏黑水之阿。爰有野麦，爰有答堇，西膜之所谓木禾，重𢀄氏之所食。爰有采石之山，重𢀄氏之所守。曰：“枝斯，璇瑰，𤤄瑶，琅玗，玪𤧜，●𤫋，玗琪，𢕲尾，凡好石之器于是出。”孟秋癸巳，天子命重𢀄氏共食天子之属五日。丁酉，天子升于采石之山，于是取采石焉。天子使重𢀄之民铸以成器于黑水之上，器服物佩好无疆。曰天子一月休。秋癸亥，天子觞重𢀄之人鳏𩖿，乃赐之黄金之罂二九，银鸟一只，贝带五十，珠七百裹，笋箭，桂姜百𡸍，丝●雕官。鳏𩖿乃膜拜而受。乙丑，天子东征，鳏𩖿送天子至于长沙之山。□只。天子使柏夭受之。柏夭曰：“重𢀄氏之先，三苗氏之□处。”以黄水●银采□乃膜拜而受。"}, {"ID": 20, "text": "丙寅，天子东征，南还。己巳，至于文山，西膜之所谓□觞天子于文山。西膜之人乃献食马三百，牛羊二千，穄米千车，天子使毕矩受之。曰□天子三日游于文山，于是取采石。壬寅，天子饮于文山之下。文山之人归遗乃献良马十驷，用牛三百，守狗九十，牥牛二百。以行流沙。天子之豪马豪牛，龙狗，豪羊，以三十祭文山。又赐之黄金之罂二九，贝带三十，朱三百裹，桂姜百𡸍。归遗乃膜拜而受。"}, {"ID": 21, "text": "癸酉，天子命驾八骏之乘，又服●骝而左绿耳，右骖赤骥而左白义。天子主车，造父为御，●●为右。次车之乘，右服渠黄而左逾轮，右盗骊而左山子。柏夭主车，参百为御，奔戎为右。天子乃遂东南翔行，驰驱千里，至于。臣蒐之人𠮀奴乃献白鹄之血，以饮天子。因具牛羊之湩，以洗天子之足，及二乘之人。甲戌，巨蒐之𠮀奴觞天子于焚留之山。乃献马三百，牛羊五千，秋麦千车，膜稷三十车。天子使柏夭受之。好献枝斯之石四十，𠍝𤕁𠢮𦉔珌佩百只，琅玕四十，𩟜●十箧。天子使造父受之。□乃赐之银木●采，黄金之罂二九，贝带四十，朱三百裹，桂姜百𡸍。𠮀奴乃膜拜而受。乙亥，天子南征阳纡之东尾，乃遂绝𠭺𦟆之谷。已至于●𤧱，河之水北阿。爰有●溲之□，河伯之孙，事皇天子之山。有模菫，其叶是食明后。天子嘉之，赐以佩玉一只。柏夭再拜稽首。癸丑，天子东征，柏夭送天子至于䣙人。䣙伯絮觞天子于澡泽之上，𣂿多之汭，河水之所南还。曰天子五日休于澡泽之上，以待六师之人。戊午，天子东征，顾命柏夭归于丌邦。天子曰：“河宗，正也。”柏夭再拜稽首。天子南还，升于长松之隥。孟冬壬戌，至于雷首。犬戎胡觞天子于雷首之阿，乃献食马四六。天子使孔牙受之。曰：“雷水之平，寒，寡人，具犬马牛羊。”爰有黑牛白角，爰有黑羊白血。"}, {"ID": 22, "text": "癸亥，天子南征，升于髭之隥。丙寅，天子至于鈃山之队，东升于三道之隥，乃宿于二边。命毛班、逄固先至于周，以待天之命。癸酉，天子命驾八骏之乘，赤骥之驷，造父为御，□南征翔行，迳绝翟道，升于太行，南济于河。驰驱千里，遂入于宗周。官人进白鹄之血，以饮天子，以洗天子之足。造父乃具羊之血。以饮四马之乘一。"}, {"ID": 23, "text": "庚辰，天子大朝于宗周之庙，乃里西土之数。曰：“自宗周瀍水以西，至于河宗之邦、阳纡之山三千有四百里。自阳纡西至于西夏氏，二千又五百里。自西夏至于珠余氏及河首，千又五百里。自河首襄山以西，南至于舂山珠泽昆仑之丘，七百里。自舂山以西至于赤乌氏舂山，三百里。东北还至于群玉之山，截舂山以北。自群玉之山以西至于西玉毋之邦，三千里。□自西王毋之邦，北至于旷原之野，飞鸟之所解其羽，千有九百里。□宗周至于西北大旷原，一万四千里。乃还，东南复至于阳纡七千里。还归于周，三千里。各行兼数，三万有五千里。”吉日甲申，天子祭于宗周之庙。乙酉，天子□六师之人于洛水之上。丁亥，天子北济于河，□羝之队以西，北升于盟门九河之隥，乃遂西南。仲冬壬辰，至●山。，之上，乃奏广乐，三日而终。吉日丁酉，天子入于南郑。"}]}, {"section": 4, "header": "卷五", "data": [{"ID": 24, "text": "古文：宝处。曰天子四日休于濩泽。于是射鸟猎兽。丁丑，天子□雨乃至。祭父自圃郑来谒。留昆归玉百枚。陖翟致赂：良马百驷，归毕之宝，以诘其成。陖子●胡□东牡。见许男于洧上。祭父以天子命辞曰：“去兹羔，用玉帛见。”许男不敢辞，还取束帛加璧。□毛公举币玉。是日也，天子饮许男于洧上。天子曰：“朕非许邦，而恤百姓□也。咎氏宴饮毋有礼。”许男不敢辞，升坐于出尊。乃用宴乐。天子赐许男骏马十六。许男降，再拜空首。乃升平坐。及暮，天子遣许男归。癸亥，天子乘鸟舟、龙卒浮于大沼。夏庚午，天子饮于洧上，乃遣祭父如圃郑，用□诸侯。辛未，天子北还，钓于渐泽，食鱼于桑野。丁丑，天子里圃田之路：东至于房，西至于□丘，南至于桑野，北尽经林煮□之薮，南北五十□。十虞：东虞曰兔台，西虞曰栎丘，南虞曰□富丘，北虞曰相其，御虞曰□来，虞所□辰，天子次于军丘，以畋于薮□。甲寅，天子作居范宫，以观桑者，乃饮于桑中。天子命桑虞出□桑者，用禁暴人。仲夏甲申，天子□所。庚寅，天子西游，乃宿于祭。壬辰，祭公饮天子酒，乃歌《𠕫天》之诗。天子命歌《南山有●》。乃绍宴乐。丁酉，天子作台，以为西居。壬寅，天子东至于雀梁。甲辰，浮于荥水，乃奏广乐。季夏庚□，休于范宫。"}, {"ID": 25, "text": "仲秋丁巳，天子射鹿于林中，乃饮于孟氏，爰舞白鹤二八，还宿于雀梁。季秋辛巳，天子司戎于□来虞人次御。孟冬鸟至，王目□弋。仲冬丁酉，天子射兽，休于深雚，得麋麇豕鹿四百有二十，得二虎九狼，乃祭于先王，命庖人熟之。戊戌，天子西游，射于中□方落草木鲜。命虞人掠林除薮，以为百姓材。是日也，天子北入于𠛥，与井公博，三日而决。辛丑塞。至于台，乃大暑除。天子居于台，以听天下之。远方□之数而众从之，是以选扐。乃载之神人□之能数也。乃左右望之。天子乐之。命为□而时□焉□其名曰□公去乘人□犹□有虎在乎葭中。天子将至，七萃之士高奔戎请生捕虎，必全之。乃生捕虎而献之。天子命之为柙，而畜之东虞，是为虎牢。天子赐奔戎畋马十驷，归之太牢。奔戎再拜䭫首。丙辰，天子北游于林中，乃大受命而归。"}, {"ID": 26, "text": "仲秋甲戌，天子东游，次于雀梁。□蠹书于羽林。季秋□，乃宿于房。毕人告戎，曰：“陖翟来侵。”天子使孟悆如毕讨戎。霍侯旧告薨。天子临于军丘，狩于薮。季冬甲戌，天子东游，饮于留祈，射于丽虎，读书于黎丘。□献酒于天子，乃奏广乐。天子遗其灵鼓，乃化为黄蛇。是日，天子鼓，道其下而鸣，乃树之桐。以为鼓则神且鸣，则利于戎。以为琴则利□于黄泽。东游于黄泽，宿于曲洛。废□使宫乐谣，曰：“黄之池，其马𢿠沙，皇人威仪。黄之泽，其马𢿠玉，皇人受谷。”"}, {"ID": 27, "text": "丙辰，天子南游于黄□室之丘，以观夏后启之所居。乃□于启室。天子筮猎苹泽，其卦遇讼●。逄公占之，曰：“《讼》之繇：薮泽苍苍其中，□宜其正公。戎事则从，祭祀则憙，畋猎则获。”□饮逄公酒，赐之骏马十六，絺紵三十箧。逄公再拜稽首，赐筮史孤□有阴雨，梦神有事，是谓重阴，，天子乃休。日中大寒，北风雨雪，有冻人。天子作诗三章以哀民，曰：“我徂黄竹，□员閟寒，帝收九行。嗟我公侯，百辟冢卿，皇我万民，旦夕勿忘。我徂黄竹，□员閟寒，帝收九行。嗟我公侯，百辟冢卿，皇我万民，旦夕勿穷。有皎者鹭，翩翩其飞。嗟我公侯，□勿则迁。居乐甚寡，不如迁土，礼乐其民。”天子曰：“余一人则淫，不皇万民。”□登，乃宿于黄竹。天子梦羿射于涂山。祭公占之，䟽□之□，乃宿于曲山。壬申，天子西升于曲山。□天子西征，升九阿，南宿于丹黄。戊寅，天子西升于阳。□过于灵□井公博。乃驾鹿以游于山上。为之石主而□填軨，乃次于浢水之阳。吉日丁亥，天子入于南郑。"}]}, {"section": 5, "header": "卷六", "data": [{"ID": 28, "text": "古文：之虚，皇帝之闾。乃□先王九观，以诏后世。己巳，天子□征，舍于菹台。辛未，纽菹之兽。于是白鹿一牾乘逸出走。天子乘渠黄之乘焉。天子丘之，是曰五鹿官人之□是丘，□其皮，是曰□皮。□其脯，是曰□脯。天子饮于漯水之上，官人膳鹿，献之天子。天子美之，是曰甘。癸酉，天子南祭白鹿于漯□，乃西饮于草中。大奏广乐，是曰乐人。"}, {"ID": 29, "text": "甲戌，天子西北□姬姓也，盛柏之子也。天子赐之上姬之长，是曰盛门。天子乃为之台，是曰重璧之台。戊寅，天子东狃于泽中。逄寒，疾。天子舍于泽中。盛姬告病，天子怜之，□泽曰寒氏。盛姬求饮，天子命人取浆而给，是曰壶輲。天子西至于重璧之台，盛姬告病，□天子哀之，是曰哀次。天子乃殡盛姬于毂丘之庙。壬寅，天子命哭。启为主，祭文宾丧，天子王女叔㛗为主。天子□宾之命终哀礼。于是殇祀而哭。内史执策所，官人□丌职，曾祝敷筵席设几，盛馈具，肺盐羹，胾、脯、枣、𨠑、醢、鱼腊、糗、韭、百物。乃陈腥俎十二，乾豆九十，鼎敦壶尊四十，器。曾祝祭食，进肺盐，祭酒。乃献丧主伊扈。伊扈拜受。□祭女，又献女主叔㛗。叔㛗拜受。祭□祝报祭觞，大师乃哭，即位。毕哭：内史□策而哭，曾祝捧馈而哭，御者□祈而哭，抗者觞夕而哭，佐者承斗而哭，佐者衣裳佩□而哭，乐□人陈琴、瑟、□、竽、龠、𥭳、管而哭，百□众官人各□其职事以哭。曰士女错踊九□乃终。丧主伊扈哭出造舍，父兄宗姓及在位者从之。佐者哭，且彻馈及壶鼎俎豆。众宫人各□其职，皆哭而出。井利□事后出而收。癸卯，大哭殇祀而载。甲辰，天子南葬盛姬于乐池之南。天子乃命盛姬□之丧视皇后之葬法。亦不邦后于诸侯。河、济之间共事，韦、谷、黄城三邦之事辇丧。七萃之士抗者即车，曾祝先丧，大匠御棺。日月之旗，七星之文。鼓钟以葬，龙旗以□。鸟以建鼓，兽以建钟，龙以建旗。曰丧之先后及哭踊者之间，毕有钟旗□百物丧器，井利典之，列于丧行，靡有不备。击鼓以行丧，举旗以劝之，击钟以止哭，弥旗以节之。曰□祀大哭九而终。丧出于门，丧主即位，周室父兄子孙倍之，诸侯属子王吏倍之，外官王属七萃之士倍之，姬姓子弟倍之，执职之人倍之，百官众人倍之，哭者七倍之。踊者三十行，行萃百人。女主即位，嬖人群女倍之，王臣姬姓之女倍之，宫官人倍之，宫贤庶妾倍之。哭者五倍，踊者次从。曰天子命丧，一里而击钟止哭。曰匠人哭于车上，曾祝哭于丧前，七萃之士哭于丧所。曰小哭错踊，三踊而行，五里而次。曰丧三舍至于哀次，五舍至于重璧之台，乃休。天子乃周姑繇之水以圜丧车，是曰冏车。曰殇祀之。"}, {"ID": 30, "text": "孟冬辛亥，邢侯、曹侯来吊。内史将之以见天子，天子告不豫而辞焉。邢侯、曹侯乃吊太子，太子哭出庙门以迎邢侯，再拜劳之。侯不答拜。邢侯谒哭于庙。太子先哭而入，西向即位。内史宾侯，北向而立，大哭九。邢侯厝踊三而止。太子送邢侯至庙门之外。邢侯遂出。太子再拜送之。曹侯庙吊入哭。太子送之亦如邢侯之礼。壬子，天子具官见邢侯、曹侯，天子还返，邢侯、曹侯执见，拜天子之武一。天子见之，乃遣邢侯、曹侯归于其邦。王官执礼共于二侯如故。曰天子出宪，以或禭賵。癸丑，大哭而□。甲寅，殇祀，大哭而行，丧五舍于大次。曰丧三日于大次，殇祀如初。辛酉，大成，百物皆备。壬戌，葬。史录繇鼓钟以赤下棺。七萃之士□士女错踊九，□丧下。昧爽，天子使嬖人赠用文锦明衣九领。丧宗伊扈赠用变裳。女主叔㛗赠用茵组。百嬖人官师毕赠。井利乃藏。报哭于大次。祥祠□祝丧罢哭，辞于远人。为盛姬谥曰哀淑人。天子丘人。是曰淑人之丘。"}, {"ID": 31, "text": "乙丑，天子东征，舍于五鹿。叔㛗思哭，是曰女㛗之丘。丁卯，天子东征，钓于漯水，以祭淑人，是曰祭丘。己巳，天子东征，食马于漯水之上，乃鼓之棘，是曰马主。癸酉，天子南征，至于菹台。仲冬甲戌，天子西征，至于因氏。天子乃钓于河以观姑繇之木。丁丑，天子北征。戊寅，舍于河上，乃致父兄子弟王臣姬□祥祠毕哭，终丧于嚣氏。己卯，天子西济于河，嚣氏之遂。庚辰，舍于茅尺，于是禋祀除丧，始乐，素服而归，是曰素氏。天子遂西南。癸未，至于野王。甲申，天子北升于大北之隥，而降休于两柏之下。天子永念伤心，乃思淑人盛姬，于是流涕。七萃之士葽豫上谏于天子，曰：“自古有死有生，岂独淑人？天子不乐，出于永思。永思有益，莫忘其新。”天子哀之，乃又流涕，是日辍。己未，乙酉，天子西绝鈃隥。乃遂西南。戊子，至于盐。己丑，天子南登于薄山填軨之隥，乃宿于虞。庚申，天子南征。吉日辛卯。天子入于南郑。"}]}], "bookname": "穆天子传", "writer": null, "type": "史书", "age": "[战国] 公元前370年-公元前330年"}