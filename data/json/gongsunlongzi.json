{"alldata": [{"section": 0, "header": "迹府", "data": [{"ID": 0, "text": "公孙龙，六国时辩士也。疾名实之散乱，因资材之所长，为“守白”之论。假物取譬，以“守白”辩，谓白马为非马也。白马为非马者，言白所以名色，言马所以名形也；色非形，形非色也。夫言色则形不当与，言形则色不宜从，今合以为物，非也。如求白马于廐中，无有，而有骊色之马，然不可以应有白马也。不可以应有白马，则所求之马亡矣；亡则白马竟非马。欲推是辩，以正名实而化天下焉。"}, {"ID": 1, "text": "龙与孔穿会赵平原君家。穿曰：“素闻先生高谊，愿为弟子久，但不取先生以白马为非马耳！请去此术，则穿请为弟子。”龙曰：“先生之言悖。龙之所以为名者，乃以白马之论尔！今使龙去之，则无以教焉。且欲师之者，以智与学不如也。今使龙去之，此先教而后师之也；先教而后师之者，悖。"}, {"ID": 2, "text": "“且白马非马，乃仲尼之所取。龙闻楚王张繁弱之弓，载亡归之矢，以射蛟兕于云梦之圃，而丧其弓。左右请求之。王曰：‘止。楚人遗弓，楚人得之，又何求乎？’仲尼闻之曰：‘楚王仁义而未遂也。亦曰人亡弓，人得之而已，何必楚？’若此，仲尼异‘楚人’于所谓‘人’。夫是仲尼异‘楚人’于所谓‘人’，而非龙异‘白马’于所谓‘马’，悖。”"}, {"ID": 3, "text": "“先生修儒术而非仲尼之所取，欲学而使龙去所教，则虽百龙，固不能当前矣。”孔穿无以应焉。"}, {"ID": 4, "text": "公孙龙，赵平原君之客也；孔穿，孔子之叶也。穿与龙会。穿谓龙曰：“臣居鲁，侧闻下风，高先生之智，说先生之行，愿受益之日久矣，乃今得见。然所不取先生者，独不取先生之以白马为非马耳。请去白马非马之学，穿请为弟子。”"}, {"ID": 5, "text": "公孙龙曰：“先生之言悖。龙之学，以白马为非马者也。使龙去之，则龙无以教；无以教而乃学于龙也者，悖。且夫欲学于龙者，以智与学焉为不逮也。今教龙去白马非马，是先教而后师之也；先教而后师之，不可。”"}, {"ID": 6, "text": "“先生之所以教龙者，似齐王之谓尹文也。齐王之谓尹文曰：‘寡人甚好士，以齐国无士，何也？’尹文曰：‘愿闻大王之所谓士者。’齐王无以应。尹文曰：‘今有人于此，事君则忠，事亲则孝，交友则信，处乡则顺，有此四行，可谓士乎？’齐王曰：‘善！此真吾所谓士也。’尹文曰：‘王得此人，肯以为臣乎？’王曰：‘所愿而不可得也。’”"}, {"ID": 7, "text": "“是时齐王好勇。于是尹文曰：‘使此人广众大庭之中，见侵侮而终不敢鬬，王将以为臣乎？’王曰：‘讵士也？见侮而不鬬，辱也！辱则寡人不以为臣矣。’尹文曰：‘唯见侮而不鬬，未失其四行也。是人未失其四行，\n是未失1其所以为士也。然而王一以为臣，一不以为臣，则向之所谓士者，乃非士乎？’齐王无以应。”\n1. 是未失 : 旧脱。 据《孔丛子》、《吕氏春秋》补。"}, {"ID": 8, "text": "“尹文曰：‘今有人君，将理其国，人有非则非之，无非则亦非之；有功则赏之，无功则亦赏之，而怨人之不理也，可乎？’齐王曰：‘不可。’尹文曰：‘臣窃观下吏之理齐，其方若此矣。’王曰：‘寡人理国，信若先生之言，人虽不理，寡人不敢怨也。意未至然与？’"}, {"ID": 9, "text": "“尹文曰：‘言之敢无说乎？王之令曰：‘杀人者死，伤人者刑。’人有畏王之令者，见侮而终不敢鬬，是全王之令也。而王曰：‘见侮而不鬬者，辱也。’谓之辱，非之也。无非而王非之，故因除其籍，不以为臣也。不以为臣者，罚之也。此无罪而王罚之也。且王辱不敢鬬者，必荣敢鬬者也；荣敢鬬者，是而王是之，必以为臣矣。必以为臣者，赏之也。彼无功而王赏之。王之所赏，吏之所诛也；上之所是，而法之所非也。赏罚是非，相与四谬，虽十黄帝，不能理也。’齐王无以应焉。”"}, {"ID": 10, "text": "“故龙以子之言有似齐王。子知难白马之非马，不知所以难之说，以此，犹知好士之名，而不知察士之类。”"}]}, {"section": 1, "header": "白马论", "data": [{"ID": 11, "text": "“白马非马”，可乎？"}, {"ID": 12, "text": "曰：可。"}, {"ID": 13, "text": "曰：何哉？"}, {"ID": 14, "text": "曰：马者，所以命形也；白者，所以命色也。命色者非命形也。故曰：“白马非马”。"}, {"ID": 15, "text": "曰：有白马，不可谓无马也。不可谓无马者，非马也？有白马为有马，白之，非马何也？"}, {"ID": 16, "text": "曰：求马，黄、黑马皆可致；求白马，黄、黑马不可致。使白马乃马也，是所求一也。所求一者，白马1不异马也；所求不异，如黄、黑马有可有不可，何也？可与不可，其相非明。故黄、黑马一也，而可以应有马，而不可以应有白马。是白马之非马，审矣！\n1. 马 : 原作“者”。从《百子全书》本改。"}, {"ID": 17, "text": "曰：以马之有色为非马，天下非有无色之马也。天下无马可乎？"}, {"ID": 18, "text": "曰：马固有色，故有白马。使马无色，有马如已耳，安取白马？故白者非马也。白马者，马与白也；马与白马也，故曰：白马非马也。"}, {"ID": 19, "text": "曰：马未与白为马，白未与马为白。合马与白，复名白马。是相与以不相与为名，未可。故曰：白马非马未可。"}, {"ID": 20, "text": "曰：以“有白马为有马”，谓有白马为有黄马，可乎？"}, {"ID": 21, "text": "曰：未可。"}, {"ID": 22, "text": "曰：以有马为异有黄马，是异黄马于马也；异黄马于马，是以黄马为非马。以黄马为非马，而以白马为有马，此飞者入池而棺椁异处，此天下之悖言乱辞也。"}, {"ID": 23, "text": "曰：有白马，不可谓无马者，离白之谓也。不1离者有白马不可谓有马也。故所以为有马者，独以马为有马耳，非有白马为有马。故其为有马也，不可以谓马马也。\n1. 不 : 或作“是”。《百子全书》本“不”作“是”。"}, {"ID": 24, "text": "曰：白者不定所白，忘之而可也。白马者，言白定所白也。定所白者，非白也。马者，无去取于色，故黄、黑皆所以应。白马者，有去取于色，黄、黑马皆所以色去，故唯白马独可以应耳。无去者非有去也；故曰：“白马非马”。"}]}, {"section": 2, "header": "指物论", "data": [{"ID": 25, "text": "物莫非指，而指非指。"}, {"ID": 26, "text": "天下无指，物无可以谓物。非指者天下，而物可谓指乎？"}, {"ID": 27, "text": "指也者，天下之所无也；物也者，天下之所有也。以天下之所有，为天下之所无，未可。"}, {"ID": 28, "text": "天下无指，而物不可谓指也。不可谓指者，非指也？非指者，物莫非指也。"}, {"ID": 29, "text": "天下无指而物不可谓指者，非有非指也。非有非指者，物莫非指也。物莫非指者，而指非指也。"}, {"ID": 30, "text": "天下无指者，生于物之各有名，不为指也。不为指而谓之指，是兼不为指。以有不为指之无不为指，未可。"}, {"ID": 31, "text": "且指者天下之所兼。天下无指者，物不可谓无指也；不可谓无指者。非有非指也；非有非指者，物莫非指、指非非指也，指与物非指也。"}, {"ID": 32, "text": "使天下无物指，谁径谓非指？天下无物，谁径谓指？天下有指无物指，谁径谓非指、径谓无物非指？"}, {"ID": 33, "text": "且夫指固自为非指，奚待于物而乃与为指"}]}, {"section": 3, "header": "通变论", "data": [{"ID": 34, "text": "曰：“二有一乎？”"}, {"ID": 35, "text": "曰：“二无一。”"}, {"ID": 36, "text": "曰：“二有右乎？”"}, {"ID": 37, "text": "曰：“二无右。”"}, {"ID": 38, "text": "曰：“二有左乎？”"}, {"ID": 39, "text": "曰：“二无左。”"}, {"ID": 40, "text": "曰：“右可谓二乎？”"}, {"ID": 41, "text": "曰：“不可。”"}, {"ID": 42, "text": "曰：“左可谓二乎？”"}, {"ID": 43, "text": "曰：“不可。”"}, {"ID": 44, "text": "曰：“左与右可谓二乎？”"}, {"ID": 45, "text": "曰：“可。”"}, {"ID": 46, "text": "曰：“谓变非不变，可乎？”"}, {"ID": 47, "text": "曰：“可。”"}, {"ID": 48, "text": "曰：“右有与，可谓变乎？”"}, {"ID": 49, "text": "曰：“可。”"}, {"ID": 50, "text": "曰：“变只？”"}, {"ID": 51, "text": "曰：“右”"}, {"ID": 52, "text": "曰：“右苟变，安可谓右？苟不变，安可谓变？”"}, {"ID": 53, "text": "曰：“二苟无左又无右，二者左与右奈何？羊合牛非马，牛合羊非鸡。”"}, {"ID": 54, "text": "曰：“何哉？”"}, {"ID": 55, "text": "曰：“羊与牛唯异，羊有齿，牛无齿。而羊牛之非羊也，之非牛也，未可。是不俱有，而或类焉。”"}, {"ID": 56, "text": "“羊有角、牛有角。牛之而羊也；羊之而牛也，未可。是俱有，而类之不同也。”"}, {"ID": 57, "text": "“羊牛有角，马无角；马有尾，羊牛无尾。故曰：羊合牛非马也。非马者，无马也。无马者，羊不二，牛不二，而羊牛二。是而羊，而牛，非马，可也。”"}, {"ID": 58, "text": "“若举而以是；犹类之不同。若左右犹是举。”"}, {"ID": 59, "text": "“牛羊有毛，鸡有羽。谓鸡足，一。数足，二。二而一，故三。谓牛羊足，一。数足，四。四而一，故五。牛、羊足五，鸡足三。故曰：牛合羊非鸡。非有以非鸡也。"}, {"ID": 60, "text": "“与马以鸡，宁马。材，不材，其无以类审矣。举是乱名，是谓狂举。”"}, {"ID": 61, "text": "曰：“他辩。”"}, {"ID": 62, "text": "曰：“青以白非黄，白以青非碧。”"}, {"ID": 63, "text": "曰：“何哉？”"}, {"ID": 64, "text": "曰：“青白不相与而相与，反对也。不相邻而相邻，不害其方也。不害其方者，反而对。各当其所，若左右不骊。”"}, {"ID": 65, "text": "“故一于青不可，一于白不可。恶乎其有黄矣哉？黄其正矣，是正举也。其有君臣之于国焉，故强寿矣。”"}, {"ID": 66, "text": "“而且青骊乎白，而白不胜也。白足之胜矣，而不胜，是木贼金也。木贼金者碧，碧则非正举矣。”"}, {"ID": 67, "text": "“青白不相与而相与，不相胜，则两明也。争而明，其色碧也。”"}, {"ID": 68, "text": "“与其碧，宁黄。黄，其马也。其与类乎，碧其鸡也，其与暴乎。”"}, {"ID": 69, "text": "“暴则君臣争而两明也。两明者，昏不明，非正举也。”"}, {"ID": 70, "text": "“非正举者，名实无当，骊色章焉，故曰：两明也。两明而道丧，其无有以正焉。”"}]}, {"section": 4, "header": "坚白论", "data": [{"ID": 71, "text": "“坚、白、石、三，可乎？”"}, {"ID": 72, "text": "曰：“不可。”"}, {"ID": 73, "text": "曰：“二可乎？”"}, {"ID": 74, "text": "曰：“可。”"}, {"ID": 75, "text": "曰：“何哉？”"}, {"ID": 76, "text": "曰：“无坚得白，其举也二；无白得坚，其举也二。”"}, {"ID": 77, "text": "曰：“得其所白，不可谓无白。得其所坚，不可谓无坚。而之石也，之于然也，非三也？”"}, {"ID": 78, "text": "曰：“视不得其所坚，而得其所白者，无坚也。拊不得其所白，而得其所坚。得其坚也，无白也。”"}, {"ID": 79, "text": "曰：“天下无白，不可以视石。天下无坚，不可以谓石。坚白石不相外，藏三，可乎？”"}, {"ID": 80, "text": "曰：“有自藏也，非藏而藏也。”"}, {"ID": 81, "text": "曰：“其白也，其坚也，而石必得以相盛盈，其自藏奈何？”"}, {"ID": 82, "text": "曰：“得其白，得其坚，见与不见离。不见离，一一不相盈，故离。离也者，藏也。”"}, {"ID": 83, "text": "曰：“石之白，石之坚，见与不见，二与三，若广修而相盈也，其非举乎。”"}, {"ID": 84, "text": "曰：“物白焉，不定其所白。物坚焉，不定其所坚。不定者兼，恶乎其石也？”"}, {"ID": 85, "text": "曰：“循石，非彼无石，非石无所取乎白。石不相离者固乎。然其无已。”"}, {"ID": 86, "text": "曰：“于石一也，坚白二也，而在于石。故有知焉；有不知焉；有见焉，有不见焉。故知与不知相与离，见与不见相与藏。藏故，孰谓之不离？”"}, {"ID": 87, "text": "曰：“目不能坚，手不能白。不可谓无坚，不可谓无白。其异任也，其无以代也。坚白域于石，恶乎离？”"}, {"ID": 88, "text": "曰：“坚未与石为坚，而物兼。未与物为兼，而坚必坚；其不坚石、物而坚。天下未有若坚而坚藏。”"}, {"ID": 89, "text": "“白固不能自白，恶能白石物乎？若白者必白，则不白物而白焉，黄黑与之然。”"}, {"ID": 90, "text": "“石其无有，恶取坚白石乎？故离也。离也者，因是。”"}, {"ID": 91, "text": "“力与知，果不若因是。且犹白以\n目见，1目以火见，而火不见。则火与目不见而神见。神不见，而见离。”\n1. 目见， : 旧脱。"}, {"ID": 92, "text": "“坚以手，而手以捶，是捶与手知而不知。而神与不知。神乎，是之谓离焉。”"}, {"ID": 93, "text": "“离也者天下，故独而正。”"}]}, {"section": 5, "header": "名实论", "data": [{"ID": 94, "text": "天地与其所产焉，物也。"}, {"ID": 95, "text": "物以物其所物而不过焉，实也。"}, {"ID": 96, "text": "实以实其所实而不旷焉，位也。"}, {"ID": 97, "text": "出其所位，非位。位其所位焉，正也。"}, {"ID": 98, "text": "以其所正，正其所不正，疑其所正。"}, {"ID": 99, "text": "其正者，正其所实也。正其所实者，正其名也。"}, {"ID": 100, "text": "其名正，则唯乎其彼此焉。"}, {"ID": 101, "text": "谓彼而彼不唯乎彼，则彼谓不行；谓此而此不唯乎此，则此谓不行。"}, {"ID": 102, "text": "其以当，不当也；不当而当，乱也。"}, {"ID": 103, "text": "故彼彼当乎彼，则唯乎彼，其谓行彼；此此当乎此，则唯乎此，其谓行此。"}, {"ID": 104, "text": "其以当而当也，以当而当，正也。"}, {"ID": 105, "text": "故彼彼止于彼，此此止于此，可；彼此而彼且此，此彼而此且彼，不可。"}, {"ID": 106, "text": "夫名，实谓也。知此之非此也，知此之不在此也，则不谓也。知彼之非彼也，知彼之不在彼也，则不谓也。"}, {"ID": 107, "text": "至矣哉！古之明王。审其名实，甚其所谓。至矣哉！古之明王。"}]}], "bookname": "公孙龙子", "writer": null, "type": "名家", "age": "[战国 (公元前475年 - 公元前221年)]"}