{"alldata": [{"section": 0, "header": "政体", "data": [{"ID": 0, "text": "夫道之本，仁义而已矣。五典以经之，群籍以纬之，咏之歌之，弦之舞之。前鉴既明，后复申之。故古之圣王，其于仁义也，申重而已。笃序无强，谓之《申鉴》。 圣汉统天，惟宗时亮。其功格宇宙，粤有虎臣乱政，时亦惟荒圯湮，兹洪轨仪，鉴于三代之典，王允迪厥德，功业有尚。天道在尔，惟帝茂止，陟降肤止，万国康止。允出兹，斯行远矣。 立天之道，曰阴与阳；立地之道，曰柔与刚；立人之道，曰仁与义。阴阳以统其精气，刚柔以品其群形，仁义以经其事业，是为道也。故凡政之大经，法教而已。教者，阳之化也；法者，阴之符也。仁也者，慈此者也；义也者，宜此者也；礼也者，履此者也；信也者，守此者也；智也者，知此者也。 是故好恶以章之，喜怒以涖之，哀乐以恤之。若乃二端不愆，五德不离，六节不悖，则三才允序，五事交备，百工惟厘，庶绩咸熙。 天作道，皇作极，臣作辅，民作基。惟先哲王之政，一曰承天，二曰正身，三曰任贤，四曰恤民，五曰明制，六曰立业。承天惟允，正身惟常，任贤惟固，恤民惟勤，明制惟典，立业惟敦，是谓政体也。"}, {"ID": 1, "text": "致治之术，先屏四患，乃崇五政。一曰伪，二曰私，三曰放，四曰奢。伪乱俗，私坏法，放越轨，奢败制，四者不除，则政末由行矣。俗乱则道荒，虽天地不得保其性矣；法坏则世倾，虽人主不得守其度矣；轨越则礼亡，虽圣人不得全其道矣；制败则欲肆，虽四表不能充其求矣。是谓四患。 兴农桑以养其生，审好恶以正其俗，宣文教以章其化，立武备以秉其威，明赏罚以统其法。是谓五政。 民不畏死，不可惧以罪，民不乐生，不可观以善，虽使禼布五教，咎繇作士，政不行焉。故在上者，先丰民财以定其志。帝耕籍田，后桑蚕宫，国无游民，野无荒业，财不虚用，力不妄加，以周民事，是谓养生。 君子之所以动天地、应神明、正万物，而成王治者，必本乎真实而已。故在上者审则仪道以定好恶，善恶要于功罪，毁誉效于准验，听言责事，举名察实，无或诈伪以荡众心。故事无不核，物无不切，善无不显，恶无不彰，俗无奸怪，民无淫风。百姓上下睹利害之存乎己也，故肃恭其心，慎修其行，内不忒惑，外无异望，虑其暏去徼幸，无罪过不忧惧，请谒无所听，财赂无所用，则民志平矣。是谓正俗。 君子以情用，小人以刑用，荣辱者，赏罚之精华也。故礼教荣辱以加君子，化其情也；桎梏鞭扑以加小人，治其刑也。君子不犯辱，况于刑乎？小人不忌刑，况于辱乎？若夫中人之伦，则刑礼兼焉。教化之废，推中人而坠于小人之域；教化之行，引中人而纳于君子之涂，是谓章化。 小人之情，缓则骄，骄则恣，恣则急，急则怨，怨则畔，危则谋乱，安则思欲，非威强无以惩之。故在上者，必有武备，以戒不虞，以遏寇虐，安居则寄之内政，有事则用之军旅，是谓秉威。 赏罚，政之柄也。明赏必罚，审信慎令。赏以劝善，罚以惩恶。人主不妄赏，非徒爱其财也，赏妄行则善不劝矣；不妄罚，非徒慎其刑也，罚妄行则恶不惩矣。赏不劝，谓之止善；罚不惩，谓之纵恶。在上者能不止下为善，不纵下为恶，则国治矣。是谓统法。 四患既蠲，五政既立，行之以诚，守之以固，简而不怠，䟽而不失，无为为之，使自施之，无事事之，使自交之，不肃而治，垂拱揖逊而海内平矣，是谓为政之方也。"}, {"ID": 2, "text": "惟六则以立道经。一曰中，二曰和，三曰正，四曰公，五曰诚，六曰通。以天道作中，以地道作和，以仁德作正，以事物作公，以身极作诚，以变数作通。是谓道实。"}, {"ID": 3, "text": "惟恤十难以任贤能。一曰不知，二曰不进，三曰不任，四曰不终，五曰以小怨弃大德，六曰以小过黜大功，七曰以小失掩大美，八曰以奸讦伤忠正，九曰以邪说乱正度，十曰以谗嫉废贤能。是谓十难。十难不除，则贤臣不用；用臣不贤，则国非其国也。"}, {"ID": 4, "text": "惟察九风以定国常。一曰治，二曰衰，三曰弱，四曰乖，五曰乱，六曰荒，七曰叛，八曰危，九曰亡。君臣亲而有礼，百僚和而不同，让而不争，勤而不怨，无事惟职是司，此治国之风也。礼俗不一，位职不重，小臣谗疾，庶人作议，此衰国之风也。君好让，臣好逸，士好游，民好流，此弱国之风也。君臣争名，朝廷争功，士大夫争名，庶人争利，此乖国之风也。上多欲，下多端，法不定，政多门，此乱国之风也。以侈为博，以伉为高，以滥为通，遵礼谓之劬，守法谓之固，此荒国之风也。以苛为密，以利为公，以割下为能，以附上为忠，此叛国之风也。上下相䟽，内外相蒙，小臣争宠，大臣争权，此危国之风也。上不访，下不谏，妇言用，私政行，此亡国之风也。故上必察乎国风也。"}, {"ID": 5, "text": "惟慎庶狱以昭人情。天地之大德曰生，万物之大极曰死，死者不可以生，刑者不可以复。故先王之刑也，官师以成之，棘槐以断之，情讯以宽之，朝市以共之，矜哀以恤之，刑斯断，乐不举，慎之至也。刑哉刑哉，其慎矣夫。"}, {"ID": 6, "text": "惟稽五赦，以绥民中。一曰原心，二曰明德，三曰劝功，四曰襃化，五曰权计。凡先王之攸赦，必是族也，非是族焉，刑兹无赦。"}, {"ID": 7, "text": "天子有四时，朝以听政，昼以访问，夕以修令，夜以安身。上有师傅，下有宴臣，大有讲业，小则咨询，不拒直辞，不耻下问，公私不愆，外内不二，是谓有交。"}, {"ID": 8, "text": "问明于治者其统近，万物之本在身，天下之本在家，治乱之本在左右，内正立而四表定矣。"}, {"ID": 9, "text": "问通于道者其守约。有一言而可常行者，恕也；有一行而可常履者，正也。恕者，仁之术也；正者，义之要也。至哉，此谓道根，万化存焉尔。是谓不思而得，不为而成，执之胸心之间，而功覆天下也。"}, {"ID": 10, "text": "自天子达于庶人，好恶哀乐，其修一也，丰约劳佚，各有其制。上足以备礼，下足以备乐，夫是谓大道。天下国家一体也，君为元首，臣为股肱，民为手足。下有忧民，则上不尽乐；下有饥民，则上不备膳；下有寒民，则上不具服。徒跣而垂旒，非礼也。故足寒伤心，民寒伤国。"}, {"ID": 11, "text": "问君以至美之道道民，民以至美之物养君，君降其惠，民升其功，此无往不复，相报之义也。故太平备物，非极欲也；物损礼阙，非谦约也：其数云尔。"}, {"ID": 12, "text": "问人主有公赋无私求，有公用无私费，有公役无私使，有公赐无私惠，有公怒无私怨。私求则下烦而无度，是谓伤清；私费则官耗而无限，是谓伤制；私使则民挠扰而无节，是谓伤义；私惠则下虚望而无准，是谓伤正；私怨则下疑惧而不安，是谓伤德。"}, {"ID": 13, "text": "问善治民者，治其性也。或曰：“冶金而流，去火则刚，激水而升，舍之则降，恶乎治？”曰：“不去其火则常流，激而不止则常升。”故大冶之炉，可使无刚，踊水之机，可使无降。善立教者若兹，则终身治矣。故凡器可使与颜、冉同趋。投百金于前，白刃加其身，虽巨跖弗敢掇也。善立法者若兹，则终身不掇矣。故跖可使与伯夷同功。"}, {"ID": 14, "text": "问民由水也。济大川者，太上乘舟，其次泅。泅者劳而危，乘舟者逸而安，虚入水则必溺矢。以知能治民者，泅也；以道德治民者，舟也。纵民之情谓之乱，绝民之情谓之荒。曰：“然则如之何？”曰：“为之限，使勿越也；为之地，亦勿越。”故水可使不滥，不可使无流。善禁者，先禁其身而后人；不善禁者，先禁人而后身。善禁之至于不禁，令亦如之。若乃肆情于身而绳欲于众，行诈于官而矜实于民，求己之所有馀，夺下之所不足，舍己之所易，责人之所难，怨之本也。谓理之源斯绝矣。自上御下，犹夫钓者焉，隐于手应于钩，则可以得鱼。自近御远，犹夫御马焉，和于手而调于衔，则可以使马。故至道之要，不于身非道也。暏孺子之驱鸡也，而见御民之方。孺子驱鸡者，急则惊，缓则滞；方其北也，遽要之则折而过南；方其南也，遽要之则折而过北。迫则飞，踈则放，志闲则比之，流缓而不安则食之；不驱之驱，驱之至者也。志安则循路而入门。"}, {"ID": 15, "text": "太上不空市，其次不偷窃，其次不掠夺。上以功惠绥民，下以财力奉上，是以上下相与。空市则民不与，民不与，则为巧诈而取之，谓之偷窃。偷窃则民备之，备之而不得，则暴迫而取之，谓之掠夺。民必交争，则祸乱矣。"}, {"ID": 16, "text": "或曰：“圣王以天下为乐？”曰：“否。圣王以天下为忧，天下以圣王为乐。凡主以天下为乐，天下以凡主为忧。圣王屈己以申天下之乐，凡主申己以屈天下之忧。申天下之乐，故乐亦报之；屈天下之忧，故忧亦及之：天下之道也。”"}, {"ID": 17, "text": "治世所贵乎位者三，一曰达道于天下，二曰达惠于民，三曰达德于身。衰世所贵乎位者三，一曰以贵高人，二曰以富奉身，三曰以报肆心。治世之位，真位也；衰世之位，则生灾矣。苟高人，则必损之灾也；苟奉身，则必遗之灾也；苟肆心，则必否之灾也。"}, {"ID": 18, "text": "治世之臣，所贵乎顺者三，一曰心顺，二曰职顺，三曰道顺。治世之顺真顺也；衰世之顺，生逆也。体苟顺则逆节，乱苟顺则逆忠，事苟顺则逆道。高下失序则位轻，班级不固则位轻，禄薄卑宠则位轻，官职屡改则位轻，迁转烦渎则位轻，黜陟不明则位轻，待臣不以礼则位轻。夫位轻而政重者，未之有也。圣人之大宝曰位，轻则丧吾宝也。"}, {"ID": 19, "text": "好恶之不行，其俗尚矣。嘉守节而轻狭陋，疾威福而尊权右，贱求欲而崇克济，贵求己而荣华誉，万物类是已。夫心与言，言与事，参相应也。好恶毁誉赏罚，参相福也。六者有失，则实乱矣。守实者益荣，求己者益达，处幽者益明，然后民知本也。"}]}, {"section": 1, "header": "时事", "data": [{"ID": 20, "text": "最凡有二十一首，其初二首，尚知贵敦也。其二首有申重可举者，十有九事。一曰明考试；二曰公卿不拘为郡，二千石不拘为县；三曰置上武之官；四曰议州牧；五曰生刑而死者，但加肉刑；六曰德刑并用；七曰避雠有科；八曰议禄：九曰议专地；十曰议钱货；十一曰约祀举重；十二曰天人之应；十三曰月正听朝；十四曰崇内教；十五曰备博士；十六曰至德要道；十七曰禁数赦令；十八曰正尚主之制；十九曰复外内注记者。"}, {"ID": 21, "text": "盘庚迁殷，革奢即约，化而裁之，与时消息；众寡盈虚，不常厥道，尚知贵敦，古今之法也。民寡则用易足，土广则物易生，事简则业易定。厌乱则思治，创难则思静。"}, {"ID": 22, "text": "或曰：“三皇民至敦也，其治至清也，天性乎？”曰：“皇民敦，秦民弊，时也；山民朴，市民玩，处也；桀、纣不易民而乱，汤、武不易民而治，政也。皇民寡，寡斯敦，皇治纯，纯斯清，奚惟性？不求无益之物，不蓄难得之货，节华丽之饰，退利进之路，则民俗清矣。简小忌，去淫祀，绝奇怪，则妖伪息矣。致精诚，求诸己，正大事，则神明应矣。放邪说，去淫智，抑百家，崇圣典，则道义定矣。去浮华，举功实，绝末伎，同本务，则事业修矣。"}, {"ID": 23, "text": "谁毁谁誉，誉其有试者，万事之概量也。以兹举者试其事，处斯职者考其绩，赏罚夫实，以恶反之，人焉饰哉？语曰：“盗跖不能盗田尺寸。”寸不可盗，况尺乎？夫事验，必若上田之张于野也，则为私者寡矣。若乱之坠于澳也，则可信者解矣。故有事考功，有言考用，动则考行、静则考守。"}, {"ID": 24, "text": "公卿不为郡，二千石不为县，未是也。小能其职以极登于大，故下位竞，大桡其任以坠于下，故上位慎。其鼎覆刑焉，何惮于降？若夫千里之任，不能充于郡，而县邑之功废，惜矣哉。不以过职绌则勿降，所以优贤也，以过职绌则降，所以惩愆也。"}, {"ID": 25, "text": "孝武皇帝以四夷未宾，寇贼奸宄，初置武功赏官，以宠战士。若今依此科而崇其制，置尚武之官，以司马兵法选位，秩比博士，讲司马之典，简蒐狩之事，掌军功爵赏，小统于五校，大统于太尉，既周时务，礼亦宜之，周之末叶，兵革繁矣，莫乱于秦，民不荒殄。今国家忘战日久，每寇难之作，民瘁几尽。“不教民战，是谓弃之。”信矣。"}, {"ID": 26, "text": "或问曰：“州牧，刺史，监察御史，三制孰优？”曰：“时制而已。”曰：“天下不既定其牧乎？”曰：“古诸侯建家国，世位权柄存焉，于是置诸侯之贤者以牧，总其纪纲而已，不统其政，不御其民。今郡县无常，权轻不固，而州牧秉其权重，势异于古，非所以强干弱枝也，而无益治民之实，监察御史斯可也。若权时之宜，则异论也。"}, {"ID": 27, "text": "肉刑古也。或曰：“复之乎？”曰：“古者人民盛焉，今也至寡，整众以威，抚寡以宽，道也。复刑非务必也，生刑而极死者，复之可也。自古肉刑之除也，斩右趾者死也，惟复肉刑，是谓生死而息民。"}, {"ID": 28, "text": "问德刑并用，常典也，或先或后，时宜，刑教不行，势极也。教初必简，刑始必略，事渐也，教化之隆，莫不兴行，然后责备；刑法之定，莫不避罪，然后求密。未可以备，谓之虚教，未可以密，谓之峻刑。虚教伤化，峻刑害民，君子弗由也。设必违之教，不量民力之未能，是招民于恶也，故谓之伤化；设必犯之法，不度民情之不堪，是陷民于罪也，故谓之害民。莫不兴行，则一毫之善，可得而劝也，然后教备；莫不避罪，则纤介之恶，可得而禁也，然后刑密。"}, {"ID": 29, "text": "或问复雠。“古义也。”曰：“纵复雠可乎？”曰：“不可，”曰：“然则如之何？”曰：“有纵有禁，有生有杀，制之以义，断之以法，是谓义法并立。”曰：“何谓也？”“依古复曰雠之科，使父雠避诸异州千里，兄弟之雠，避诸异郡五百里，从父从兄弟之雠，避诸异县百里；弗避而报者无罪，避而报之，杀。犯王禁者罪也，复雠者义也，以义报罪。从王制，顺也；犯制，逆也，以逆顺生杀之。凡以公命行止者，不为弗避。"}, {"ID": 30, "text": "或问禄。曰：“古之禄也备，汉之禄也轻。夫禄必称位，一物不称，非制也。公禄贬则私利生，私利生则廉者匮而贪者丰也。夫丰贪生私，匮廉贬公，是乱也。先王重之。”曰：“禄可增乎？”曰：“民家财愆，增之宜矣。”或曰：“今禄如何？”曰：“时匮也，禄依食，食依民，参相澹。必也正贪禄，省闲冗，与时消息，昭惠恤下，损益以度可也。”"}, {"ID": 31, "text": "诸侯不专封富人，名田逾限，富过公侯，是自封也。大夫不专地，人卖买由己，是专地也。或曰：“复井田与？”曰：“否。专地非古也，井田非今也。”“然则如之何。”曰：“耕而勿有，以俟制度可也。”"}, {"ID": 32, "text": "或问货。曰：“五铢之制宜矣。”曰：“今废，如之何？”曰：“海内既平，行之而已。”曰：“钱散矣。京畿虚矣，其势必积于远方，若果行之，则彼以无用之钱，市吾有用之物，是匮近而丰远也。”曰：“事势有不得，官之所急者谷也，牛马之禁，不得出百里之外，若其他物，彼以其钱，取之于左，用之于右，贸迁有无，周而通之，海内一家，何患焉？”曰：“钱寡矣。”曰，“钱寡民易矣，若钱既通而不周于用，然后官铸而补之。”或曰：“收民之藏钱者，输之官，牧远输之京师，然后行之。”曰：“事枉而难实者，欺慢必众，奸伪必作，争讼必繁，刑杀必深，吁嗟纷扰之声，章乎天下矣，非所以抚遗民，成缉熙也。”曰：“然则收而积之与？”曰：“通市其可也。”"}, {"ID": 33, "text": "或曰：“改铸四铢。”曰：“难矣。”或曰：“遂废之。”曰：“钱实便于事用，民乐行之，禁之难。今开难令以绝便事，禁民所乐，不茂矣。”曰：“起而行之，钱不可，如之何？”曰：“尚之废之，弗得已，何忧焉？”"}, {"ID": 34, "text": "圣王先成民而后致力于神，民事未定，郡祀有阙，不为尤矣。必也举其重而祀之，望祀五岳四渎，其神之祀，县有旧常，若今郡祀之，而其祀礼物，从鲜可也。礼重本，示民不偷，且昭典物，其备物以丰年，日月之灾降异，非旧也。"}, {"ID": 35, "text": "天人之应，所由来渐矣。故履霜坚冰，非一时也，仲尼之祷，非一朝也。且日食行事，或稠或旷，一年二交，非其常也。《洪范传》云：六沴作见。若是王都未见之，无闻焉尔，官修其方，而先王之礼，保章视祲，安宅叙降，必书云物，为备故也。 太史上事无隐焉，勿寝可也。"}, {"ID": 36, "text": "天子南面听天下，向明而治，盖取诸《离》，天之道也。月正听朝，国家之大事也。宜正其仪，以明旧典。"}, {"ID": 37, "text": "古有掌阴阳之礼之官，以教后宫，掌妇学之法，妇德妇言妇功，各率其属，而以时御序于王，先王礼也。宜崇其教，以先内政，览列图，诵列传，遵典行。内史执其彤管，记善书过，考行黜陟，以章好恶。男女正位乎外内，正家而天下定矣。故二仪立而大业成，君子之道，匪阙终日，造次必于是。"}, {"ID": 38, "text": "备博士，广太学，而祀孔子焉，礼也。仲尼作经，本一而已，古今文不同，而皆自谓真本经；古今先师，义一而已，异家别说不同，而皆自谓古今。仲尼邈而靡质，昔先师没而无间，将谁使折之者。秦之灭学也，书藏于屋壁，义绝于朝野，逮至汉兴，收摭散滞，固已无全学矣，文有磨灭，言有楚夏，出有先后，或学者先意有所借定，后进相放弥以滋蔓。故一源十流，天水违行，而讼者纷如也。执不俱是，比而论之，必有可参者焉。"}, {"ID": 39, "text": "或曰：“至德要道约尔，典籍甚富，如而博之以求约也？”“语有之曰：‘有鸟将来，张罗待之。’得鸟者一目也，今为一目之罗，无时得鸟矣。道虽要也，非博无以通矣。博其方，约其说。”"}, {"ID": 40, "text": "赦令，权也。或曰，“有制乎。”曰：“权无制，制其义，不制其事，巽以行权，义制也。权者反经，无事也。”问其象。曰：“《无妄》之灾，《大过》，凶其象矣。不得已而行之，禁其屡也。”曰：“绝之乎？”曰：“权曰宜，弗之绝也。”"}, {"ID": 41, "text": "尚主之制非古也。厘降二女，陶唐之典；归妹元吉，帝乙之训；王姬归齐，宗周之礼。以阴乘阳违天，以妇凌夫违人。违天不祥，违人不义。"}, {"ID": 42, "text": "古者天子诸侯，有事必告于庙。朝有二史，左史记言，右史记动；动为《春秋》，言为《尚书》；君举必记，臧否成败，无不存焉。下及士庶，等各有异，咸在载籍，或欲显而不得，或欲隐而名章，得失一朝，而荣辱千载，善人劝焉，淫人惧焉。故先王重之，以嗣赏罚，以辅法教，宜于今者，官以其日，各书其尽，则集之于尚书，若史官，使掌典。事不书诡，常为善恶则书，言行足以为法式则书，立功事则书，兵戎动众则书，四夷朝献则书，皇后、贵人、太子拜立则书，公主、大臣拜免则书，福淫祸乱则书，祥瑞灾异则书。先帝故事有起居其注，日用动静之节必书焉。宜复其式，内史掌之，以纪内事。"}]}, {"section": 2, "header": "俗嫌", "data": [{"ID": 43, "text": "或问卜筮。曰：“德斯益，否斯损。”曰：“何谓也？”“吉而济，凶而救之谓益；吉而恃，凶而怠之谓损。”"}, {"ID": 44, "text": "或问曰时群忌。曰：“此天地之数也，非吉凶所生也，东方主生，死者不鲜；西方主杀，生者不寡；南方火也，居之不燋；北方水也，蹈之不沈。故甲子昧爽，殷灭周兴；咸阳之地，秦亡汉隆。”"}, {"ID": 45, "text": "或问五三之位周应也，茏虎之会晋祥也。曰：“官府设陈，富贵者值之；布衣寓焉，不符其爵也，狱犴若居，有罪者触之；贞良入焉，不受其罚也。”或曰：“然则日月可废欤？”曰：“否。曰元辰，先王所用也，人承天地，故动静焉顺焉。顺其阴阳，顺其日辰，顺其度数。内有顺实，外有顺文，文实顺，理也，休〕徵之符，自然应也。故盗泉、朝歌，孔、墨不由，恶其名者，顺其心也。苟无其实，徼福于忌，斯成难也。”"}, {"ID": 46, "text": "或曰：“祈请者诚以接神，自然应也。故精以底之，牺牲玉帛，以昭祈请，吉朔以通之。礼云礼云，玉帛云乎哉？请云祈云，酒膳云乎哉？非其礼则或愆，非其请则不应。”"}, {"ID": 47, "text": "或问祈请可否。曰：“气物应感则可，性命自然则否。”"}, {"ID": 48, "text": "或问：“避疾厄，有诸？”曰，“夫疾厄，何为者也？非身则神身。不可避，神不可逃；可避非身，可逃非神也。持身随天，万里不逸，譬诸孺子掩目巨夫之掖，而曰逃可乎？”"}, {"ID": 49, "text": "或问人形有相。曰：“盖有之焉。夫神气形容之相包也，自然矣。贰之于行，参之于时，相成也，亦参相败也。其数众矣，其变多矣，亦有上中下品云尔。”"}, {"ID": 50, "text": "或问神仙之术。曰：“诞哉！末之也已矣。圣人弗学，非恶生也。终始，运也，短长，数也。运数非人力之为也。”曰：“亦有仙人乎？”曰：“僬侥桂莽，产乎异俗，就有仙人，亦殊类矣。”"}, {"ID": 51, "text": "或问：”有数百岁人乎？”曰：“力称乌获，捷言羌、亥，勇期贲、育，圣云仲尼，寿称彭祖，物有俊杰，不可诬也。”"}, {"ID": 52, "text": "或问：“凡寿者必有道，非习之功。”曰：“夫惟寿，则惟能用道，惟能用道，则性寿矣。苟非其性也，修不至也。学必至圣，可以尽性，寿必用道，所以尽命。”"}, {"ID": 53, "text": "或曰：“人有自变化而仙者，信乎？”曰：“未之前闻也。然则异也，非仙也。男化为女者有矣，死人复生者有矣，夫岂人之性哉？气数不存焉。”"}, {"ID": 54, "text": "或问曰：“有养性乎？”曰：“养性秉中和，守之以生而已。爱亲、爱德、爱力、爱神，之谓啬，否则不宣，过则不澹。故君子节宣其气，勿使有所壅闭滞底。昏乱百度则生疾，故喜怒哀乐思虑必得其中，所以养神也；寒暄虚盈消息必得其中，所以养体也。善治气者，由禹之治水也。若夫导引蓄气，历藏内视，过则失中，可以治疾，皆非养性之圣术也。夫屈者以乎申也，蓄者以乎虚也，内者以乎外也。气宜宣而遏之，体宜调而矫之，神宜平而抑之，必有失和者矣。夫善养性者无常术，得其和而已矣。邻脐二寸谓之关，关者所以关藏呼吸之气，以禀授四体也。故气长者以关息，气短者其息稍升，其脉稍促，其神稍越，至于以肩息而气舒，其神稍专，至于以关息而气衍矣。故道者，常致气于关，是谓要术。凡阳气生养，阴气消杀，和喜之徒，其气阳也，故养性者，崇其阳而绌其阴。阳极则元，阴极则凝，元则有悔，凝则有凶。夫物不能为春，故候天春而生，人则不然，存吾春而已矣。药者疗也，所以治疾也，无疾则勿药可也。肉不胜食气，况于药乎？寒斯热，热则致滞，阴药之用也，唯适其宜，则不为害，若己气平也，则必有伤。唯针火亦如之。故养性者，不多服也，唯在乎节之而已矣。”"}, {"ID": 55, "text": "或问：“仁者寿，何谓也？”曰：“仁者内不伤性，外不伤物，上不违天，下不违人，处正居中，形神以和，故咎徵不至，而休嘉集之，寿之术也。”曰：“颜、冉何？”曰：“命也，麦不终夏，花不济春，如和气何？虽云其短，长亦在其中矣。”"}, {"ID": 56, "text": "或问黄白之俦。曰，“傅毅论之当也。燔埴为瓦则可，烁瓦为铜则不可，以自然验于不然，诡哉！歒犬羊之肉以造马牛，不几矣，不其然欤？”"}, {"ID": 57, "text": "世称纬书，仲尼之作也，臣悦叔父故司空爽辨之，盖发其伪也。有起于中兴之前，终张之徒之作乎？或曰：“杂。”曰：“以己杂仲尼乎？以仲尼杂己乎？若彼者，以仲尼杂己而已。然则可谓八十一首，非仲尼之作矣。”或曰：“燔诸？”曰：“仲尼之作则否，有取焉则可，曷其燔？在上者不受虚言，不听浮术，不采华名，不兴伪事；言必有用，术必有典，名必有实，事必有功。”"}]}, {"section": 3, "header": "杂言上", "data": [{"ID": 58, "text": "或问曰：“君子曷敦乎学？”曰：“生而知之者寡矣，学而知之者寡矣，悠悠之民，泄泄之士，明明之治，汶汶之乱，皆学废兴之由，敦之不亦宜乎？”"}, {"ID": 59, "text": "君子有三鉴，世人，镜；前惟顺，人惟贤，镜惟明。夏、商之衰，不鉴于禹、汤也；周、秦之弊，不鉴于民下也；侧弁垢颜，不鉴于明镜也，故君子惟鉴之务。若夫侧景之镜，亡鉴矣。"}, {"ID": 60, "text": "或问：“致治之要，君乎？”曰：“两立哉，非天地不生物，非君臣不成治，首之者天地也，统之者君臣也哉。先王之道致训焉，故亡斯须之间而违道矣。昔有上致圣由教戒，因辅弼，钦顺四邻。故检柙之臣，不虚于侧；礼度之典，不旷于目；先哲之言，不辍于身；非义之道，不宣于心，是邪僻之气，末由入也，鉴有间，必有入之者矣。是故僻志萌则僻事作，僻事作则正塞，正塞则公正亦末由入也矣。不任不爱谓之公，惟公是从谓之明。齐桓公中材也，末能成功业，由有异焉者矣。妾媵盈宫，非无爱幸也；群臣盈朝，非无亲近也，然外则管仲射己，卫姬色妾，非爱也，任之也。然后知非贤不可任，非智不可从也，夫此之举弘矣哉。膏盲纯白，二竖不生，兹谓心宁，省闼清净，嬖孽不生，兹谓政平。夫膏盲近心而处厄，针之不远，药之不中，攻之不可，二竖藏焉，是谓笃患。故治身治国者，唯是之畏。”"}, {"ID": 61, "text": "或曰：“爱民如子，仁之至乎？”曰：“未也。”曰：“爱民如身，仁之至乎？”曰：“未也。汤祷桑林，邾迁于绎，景祠于旱，可谓爱民矣。”曰：“何重民而轻身也？”曰：“人主承天命以养民者也，民存则社稷存，民亡则社稷亡，故重民者，所以重社稷而承天命也。”"}, {"ID": 62, "text": "或问曰：“孟轲称人皆可以为尧舜，其信矣？”曰：“人非下愚，则愚可以为尧舜矣。写尧舜之貌，同尧舜之姓则否；服尧之制，行尧之道则可矣。行之于前，则古之尧舜也；行之于后，则今之尧舜也。”或曰：“人皆可以为桀纣乎？”曰，“行桀纣之事，是桀纣也。尧舜桀纣之事，常并存于世，唯人所用而已。杨朱哭岐路，所通逼者然也。夫岐路恶足悲哉？中反焉。若夫县度之厄素，举足而已矣。损益之符，微而显也。赵获二城，临馈而忧。陶朱既富，室妾悲号：此知益为损之为益者也。屈伸之数，隐而昭也。有仍之困，复夏之萌也；鼎雉之异，兴殷之符也；邵宫之难，隆周之应也；会稽之栖，霸越之基也；子之之乱，强燕之徵也：此知伸为屈之为伸者也。”"}, {"ID": 63, "text": "人主之患，常立于二难之间，在上而国家不治，难也；治国家则必勤身苦思，矫情以从道，难也。有难之难，暗主取之；无难之难，明主居之。大臣之患，常立于二罪之间，在职而不尽忠直之道，罪也；尽忠直之道焉，则必矫上拂下，罪也。有罪之罪，邪臣由之；无罪之罪，忠臣置之。人臣之义，不曰“吾君能矣，不我须也，言无补也”，而不尽忠；不曰“吾君不能矣，不我识也，言无益也”，而不尽忠。必竭其诚，明其道，尽其义，斯已而已矣，不已则奉身以退，臣道也。故君臣有异无乖，有怨无憾，有屈无辱。人臣有三罪，一曰导非，二曰阿失，三曰尸宠。以非引上谓之导，从上之非谓之阿，见非不言谓之尸。导臣诛，阿臣刑，尸臣绌。进忠有三术：一曰防，二曰救，三曰戒。先其未然谓之防，发而止之谓之救，行而责之谓之戒。防为上，救次之，戒为下。下不钳口，上不塞耳，则可有闻矣。有钳之钳，犹可解也；无钳之钳，难矣哉！有塞之塞，犹可除也，无塞之塞，其甚矣夫！"}, {"ID": 64, "text": "或曰：“在上有屈乎？”曰：“在上者以义申，以义屈。高祖虽能申威于秦、项，而屈于商山四公；光武能申于莽，而屈于强项令；明帝能申令于天下，而屈于锺离尚书。若秦二世之申欲，而非笑唐虞，若定陶傅太后之申意，而怨于郑，是谓不屈；不然，则赵氏不亡，而秦无愆尤。故人主以义申，以义屈也。喜如春阳，怒如秋霜，威如雷霆之震，惠若雨露之降，沛然孰能御也。”"}, {"ID": 65, "text": "或问曰难行。曰：“若高祖听戍卒不怀居，迁万乘不俟终日；孝文帝不爱千里马；慎夫人衣不曳地；光武手不持珠玉，可谓难矣。抑情绝欲，不如是，能成功业者鲜矣。人臣若金日磾，以子私谩而杀之；丙吉之不伐；苏武之执节，可谓难矣。”"}, {"ID": 66, "text": "或问厉志。曰：“若殷高宗能葺其德，药瞑眩以瘳疾；卫武箴戒于朝；勾践悬胆于坐，厉矣哉。”"}, {"ID": 67, "text": "宠妻爱妾，幸矣；其为灾也，深矣。“灾与幸，同乎？”曰：“得则庆，否则灾。戚氏不幸不人豕，赵昭仪不幸不失命，栗姬不幸不废，钩弋不幸不忧殇，非灾而何？若慎夫人之知，班婕妤之贤，明德皇后之德，邵矣哉！”"}, {"ID": 68, "text": "为世忧乐者，君子之志也；不为世忧乐者，小人之志也。太平之世，事闲而民乐徧焉。"}, {"ID": 69, "text": "使遽者揖让百拜，非礼也；忧者弦歌鼓瑟，非乐也。礼者，敬而已矣；乐者，和而已矣。匹夫匹妇，处畎亩之中，必礼乐存焉尔。"}, {"ID": 70, "text": "违上顺道，谓之忠臣；违道顺上，谓之谀臣。忠所以为上也，谀所以自为也；忠臣安于心，谀臣安于身。故在上者，必察乎违顺，审乎所为，慎乎所安。广川王弗察，故杀其臣；楚恭王察之而迟，故有遗言；齐宣王其察之矣，故赏谏者。"}, {"ID": 71, "text": "或问：人君人臣之戒。曰：“莫匪戒也。”请问其要。曰：“君戒专欲，臣戒专利。”"}, {"ID": 72, "text": "患之甚矣。城重译而献珍，非宝也；腹心之人，匍匐而献善，宝之至矣。故明王慎内守，除外寇而重内宝。”"}, {"ID": 73, "text": "云从于龙，风从于虎，凤仪于韶，麟集于孔，应也。出于此，应于彼，善则祥，祥则福；否则眚，眚则咎，故君子应之。"}, {"ID": 74, "text": "君子食和羹以平其气，听和声以平其志，纳和言以平其政，履和行以平其德。夫酸咸甘苦不同，嘉味以济谓之和羹；宫商角徵不同，嘉音以章谓之和声；臧否损益不同，中正以训谓之和言；趋舍动静不同，雅度以平谓之和行。人之言曰：“唯其言而莫予违也”，则几于丧国焉。孔子曰：”君子和而不同。”晏子亦云：“以水济水，谁能食之；琴瑟一声，谁能听之。”《诗》云：“亦有和羹，既戒且平。奏假无言，时靡有争。”此之谓也。"}]}, {"section": 4, "header": "杂言下", "data": [{"ID": 75, "text": "衣裳，服者不昧于尘涂，爱也。衣裳爱焉，而不爱其容止，外矣；容止爱焉，而不爱其言行，末矣；言行爱焉，而不爱其明，浅矣。故君子本神为贵，神和德平而道通，是为保真。人之所以立德者三：一曰贞，二曰达，三曰志。贞以为质，达以行之，志以成之，君子哉。必不得已也，守一于兹，贞其主也。人之所以立检者四：诚其心，正其志，实其事，定其分。心诚则神明应之，况于万民乎？志正则天地顺之，况于万物乎？事实则功立，分定则不淫。曰：“才之实也，行可为才不可也？”曰：“古之所以谓才也本，今之所谓才也末也。然则以行之贵也，无失其才，而才有失。先民有言，适楚而北辕者，曰：‘吾马良，用多，御善。’此三者益侈，其去楚亦远矣。遵路而骋，应方而动，君子有行，行必至矣。”"}, {"ID": 76, "text": "或问：“圣人所以为贵者，才乎？”曰：“合而用之，以才为贵；分而行之，以行为贵。舜、禹之才而不为，邪甚于矣。舜、禹之仁，虽亡其才，不失为良人哉。”"}, {"ID": 77, "text": "或问：“进谏受谏孰难？”曰：“后之进谏难也，以受之难故也。若受谏不难，则进谏斯易矣。”"}, {"ID": 78, "text": "或问：“知人自知孰难？”曰：“自知者，求诸内而近者也；知人者，求诸外而远者也，知人难哉。若极其数也，明，有内以识，有外以暗；全有内以隐，有外以显。然则知人自知，人则可以自知，未可以知人也。急哉，用己者不为异则异矣。君子所恶乎异者三：好生事也，好生奇也，好变常也。好生事，则多端而动众；好生奇，则离道而惑俗；好变常，则轻法而乱度。故名不贵苟传，行不贵苟难。权为茂矣，其几不若经；辩为美矣，其理不若绌；文为显矣，其中不若朴；博为盛矣，其正不若约。莫不为道，知道之体，大之至也；莫不为妙，知神之几，妙之至也；莫不为正，知之，正之至也。故君子必存乎三至，弗至，斯有守无悖焉。”"}, {"ID": 79, "text": "或问守。曰：“圣典而已矣，若夫百家者，是谓无守。莫不为言，要其至矣：莫不为德，玄其奥矣；莫不为道，圣人其弘矣。圣人之道，其中道乎？是为九达。”"}, {"ID": 80, "text": "或曰：“辞达而已矣。圣人以文其隩也有五：曰玄、曰妙、曰包、曰要、曰文。幽深谓之玄，理微谓之妙，数博谓之包，辞约谓之要，章成谓之文，圣人之文，成此五者，故曰不得已。”"}, {"ID": 81, "text": "君子乐天知命故不忧，审物明辨故不惑，定心致公故不惧。若乃所忧惧则有之，忧己不能成天性也，惧己惑之，忧不能免，天命无惑焉。"}, {"ID": 82, "text": "或问性命。曰：“生之谓性也，形神是也，所以立生终生者之谓命也，吉凶是也。夫生我之制，性命存尔，君子循其性以辅其命，休斯承，否斯守，无务焉，无怨焉。好宠者乘天命以骄，好恶者违天命以滥，故骄则奉之不成，滥则守之不终，好以取怠，恶以取甚，务以取福，恶以成祸，斯惑矣。”"}, {"ID": 83, "text": "或问天命人事。曰：“有三品焉，上下不移，其中则人事存焉尔。命相近也，事相远也，则吉凶殊矣。故曰：穷理尽性以至于命，孟子称性善；荀卿称性恶；公孙子曰：‘性无善恶’；扬雄曰：‘人之性善恶浑’；刘向曰：‘性情相应，性不独善，情不独恶。’”曰：“问其理。”曰：“性善则无四凶；性恶则无三仁人；无善恶，文王之教一也，则无周公、管、蔡；性善情恶，是桀纣无性，而尧舜无情也；性善恶皆浑，是上智怀惠，而下愚挟善也。理也未究矣，唯向言为然。”"}, {"ID": 84, "text": "或曰：“仁义性也，好恶情也，仁义常善而好恶或有恶，故有情恶也。”曰：“不然，好恶者，性之取舍也，实见于外，故谓之情尔，必本乎性矣。仁义者，善之诚者也，何嫌其常善；好恶者，善恶未有所分也，何怪其有恶。凡言神者，莫近于气，有气斯有形，有神斯有好恶喜怒之情矣。故人有情，由气之有形也。气有白黑，神有善恶，形与白黑偕，情与善恶偕。故气黑非形之咎，情恶非情之罪也。”"}, {"ID": 85, "text": "或曰：“人之于利，见而好之，能以仁义为节者，是性割其情也。性少情多，性不能割其情，则情独行为恶矣。”曰：“不然。是善恶有多少也，非情也。有人于此，嗜酒嗜肉，肉胜则食焉，酒胜则饮焉，此二者相与争，胜者行矣。非情欲得酒，性欲得肉也。有人于此，好利好义，义胜则义取焉，利胜则利取焉，此二者相与争，胜者行矣，非情欲得利，性欲得义也。其可兼者，则兼取之，其不可兼者，则只取重焉，若苟只好而已，虽可兼取矣，若二好钧平，无分轻重，则一俯一仰，乍进乍退。”"}, {"ID": 86, "text": "或曰：“请折于经。”曰：“《易》称‘乾道变化，各正性命，’是言万物各有性也。‘观其所感，而天地万物之情可见矣。’是言情者，应感而动者也，昆虫草木，皆有性焉，不尽善也；天地圣人，皆称情焉，不主恶也。又曰：‘《爻》、《彖》以情言’亦如之。凡情意心志者，皆性动之别名也。‘情见乎辞’，是称情也；‘言不尽意’，是称意也；‘中心好之’，是称心也：‘以制其志’，是称志也，惟所宜，各称其名而已，情何主恶之有？故曰：‘必也正名’。”"}, {"ID": 87, "text": "或曰：“善恶皆性也，则法教何施？”曰：“性虽善，待教而成，性虽恶，待法而消。唯上智下愚不移，其次善恶交争，于是教扶其善，法抑其恶，得施之九品，从教者半，畏刑者四分之三，其不移大数，九分之一也。一分之中，又有微移者矣。然则法教之于化民也，几尽之矣。及法教之失也，其为乱亦如之。”"}, {"ID": 88, "text": "或曰：“法教得则治，法教失则乱，若无得无失，纵民之情，则治乱其中乎？”曰：“凡阳性升，阴性降，升难而降易。善，阳也，恶，阴也，故善难而恶易。纵民之情，使自由之，则降于下者多矣。”曰：“中焉在？”曰：“法教不纯，有得有失，则治乱其中矣，纯德无慝，其上善也；伏而不动，其次也；动而不行，行而不远，远而能复，又其次也；其下者，远而不近也，凡此，皆人性也。制之者则心也，动而抑之，行而止之，与上同性也。行而弗止，远而弗近，与下同终也。”"}, {"ID": 89, "text": "君子嘉仁而不责惠，尊礼而不责意，贵德而不责怨，其责也先己，而行也先人。淫惠、曲意，私怨，此三者，实枉贞道，乱大德，然成败得失，莫匪由之，救病不给，其竟奚暇于道德哉？此之谓末俗。故君子有常交，曰义也，有常誓，曰信也。交而后亲，誓而后故，狭矣。大上不异古今，其次不异海内，同天下之志者，其盛德乎？大人之志，不可见也，浩然而同于道；众人之志，不可掩也，察然而流于俗。同于道，故不与俗浮沈。"}, {"ID": 90, "text": "或曰：“修行者，不为人耻诸神明，其至也乎？”曰：“未也。自耻者本也；耻诸神明，其次也；耻诸人，外矣。夫唯外，则慝积于内矣。故君子审乎自耻。”"}, {"ID": 91, "text": "或曰：“耻者，其志者乎？”曰，“未也。夫志者，自然由人，何耻之有？赴谷必坠，失水必溺，人见之也；赴穽必陷，失道必沈，人不见之也，不察之。故君子慎乎所不察。不闻大论则志不弘，不听至言则心不固。思唐虞于上世，瞻仲尼于中古，而知夫小道者之足羞也；想伯夷于首阳，省四皓于商山，而知夫秽志者之足耻也；存张骞于西极，念苏武于朔垂，而知怀闾室者之足鄙也。推斯类也，无所不至矣。德比于上，欲比于下。德比于上，故知耻；欲比于下，故知足。耻而知之，则圣贤其可几；知足而已，则固陋其可安也。圣贤斯几，况其为慝乎？固陋斯安，况其为侈乎？是谓有检。纯乎纯哉，其上也，其次得概而已矣。莫匪概也，得其概，苟无邪，斯可矣。君子四省其身，怒不乱德，喜不义也。”"}]}], "bookname": "申鉴", "writer": null, "type": "儒家", "age": "[东汉] 196年-220年"}